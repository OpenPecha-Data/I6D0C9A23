Akṣayamatinirdeśa;
I. Nidāna;
evaṃ mayā śrutam ekasmin samaye;
bhagavān rājagṛhe viharati sma;tathāgatagocare;ratnavyūhamaṇḍalamāḍe;sarvatathāgataniveśane;mahāpuṇyālaṃkārasaṃbhāropacaye;mahācaryāniṣyande sarvabuddhadharmavipākābhinirvṛtte;mahābodhisattvabhavane;anantadharmadhātusaṃdarśane;tathāgatavikurvāṇādhiṣṭhāne;asaṅgagocarajñānapraveśe;mahāmuditāsamudaye;smṛtimatigatipraveśe;’nānindite;jñānavyavacāre;’tanmayāvabodhapraveśe;’parāntakalpābhiṣṭute;sarvaguṇāprameyasaṃcaye;
bhagavān sarvadharmasamatābhisaṃbuddhaḥ;supravartitadharmacakro;’nantaśiṣyagaṇasuvinītaḥ;sarvadharmavaśitāprāptaḥ;sarvasattvāśayasuvidhijñaḥ;indriyaparamapāramitāprāptaḥ;sarvasattvakleśavāsanānusaṃdhisamudghātanakuśalo;’nābhogabuddhakāryāpratiprasrabdho;
mahatā bhikṣusaṃghena sārdhaṃ ṣaṣṭyā bhikṣuśatasahasraiḥ;sarvair ājāneyacittaiḥ;samyagājñāsuvimuktacittaiḥ;sarvakleśavāsanānusaṃdhisamudghātanābhiyuktais;tathāgatadharmarājaputrair;gambhīrabuddhadharmavihārakuśalair;anālambanadharmanirjātaiḥ;prāsādikeryāpathasaṃpannair;mahā_dakṣiṇīyais;tathāgatājñāsupratipannaiḥ;
mahatā ca bodhisattvagaṇena sārdhaṃ;nānābuddhakṣetrasaṃnipatitair asaṃkhyāpramāṇāprameyācintyāsamānupamātulyāparimitānabhilapyair bodhisattvair mahāsattvair sārdhaṃ;cittakṣaṇānantabuddhakṣetravikramavikrāntair āgatigatikuśalaiḥ;sarvatathāgatapūjopasthānābhyutthitair;atṛptabuddhadharmaśravaṇaparyeṣṭibhiḥ;satatasamitaṃ sarvasattvaparipācanānuyuktaiḥ;prajñopāyapāramiprāptair;anāvaraṇamokṣajñānapratiṣṭhitaiḥ;sarvakalpavikalpaprapañcasamatikrāntaiḥ;sarvajñabhūmyāsannībhūtais;tad yathā vidyuddevena ca bodhisattvena yuddhajayena ca bodhisattvena vairocanagarbheṇa ca bodhisattvena parākramavikrameṇa ca bodhisattvena vimatisamudghātinā ca bodhisattvena vighuṣṭaśabdena ca bodhisattvena vyavalokanacakṣuṣā ca bodhisattvena vigatatamasā ca bodhisattvena maitreyeṇa ca bodhisattvena mañjuśriyā caivaṃpramukhair asaṃkhyeyāprameyāparimitācintyāsamānupamāpramāṇānabhilāpyānabhilāpyair bodhisattvair mahāsattvaiḥ sārdham;
II. Upodghāta;
atha khalu bhagavān bodhisattvacaryāpraveśaniryātyanāvaraṇamukhaṃ nāma dharmaparyāyaṃ;bodhisattvamārgavyūhālambanaṃ;sarvagambhīrabuddhadharmadaśabalavaiśāradyapariniṣpattijñānākāraṃ;sarvadharmādhipateyanayadhāraṇīmudrāmukhapraveśaṃ;suviniścitapratisaṃvidavatāraṇamukhapraveśaṃ;mahābhijñājñānāvatāraṇamukhapraveśam;avaivartikadharmacakram;anutpādānāvartikadharmaprakāśanam;ekāyanamārgasamavasaraṇaṃ;sarvayānaikayānasamatāsamavasaraṇam;asaṃbhinnaikanayadharmadhātupraveśaṃ;sarvasattvāśayendriyāvatāraṇanirdeśaṃ;sārānugatadharmaviniścayaṃ;sarvamāramaṇḍalavidhvaṃsanaṃ;yoniśodharmāvatāraṇamukhapraveśaṃ;sarvakleśadṛṣṭigatadhamanam;asaṅgaprajñājñānānuvartakam;anantātulyapariṇāmanākauśalyopāyajñānanirdeśaṃ;sarvabuddhadharmasamatājñānānuvartakaṃ;apratihatajñānādhiṣṭhānamukhapraveśam;sarvadharmayathābhūtopadeśam;akalpāvikalpasamatāpraveśaṃ;gambhīrapratītyasamutpādādhigamanaṃ;sarvamahāpuṇyajñānasaṃbhāropacayaṃ;buddhakāyavākcittasamatālaṃkārānugatam;akṣayasmṛtimatigatyadhimuktiprajñābhinirhāram;āryasatyanayapraveśaṃ śrāvakayānavineyārthāya;kāyacittapravivekajñānaṃ pratyekabuddhayānavineyārthāya;sarvajñajñānabhūmyabhiṣekapratilambhaṃ mahāyānavineyārthāya;sarvadharmādhipateyanayapraveśaṃ tathāgataguṇodbhāvanārthāya;bhāṣate deśayati prakāśayaty ārocayati samādāpayati vācayati jñāpayati vijñāpayati prajñāpayati pravartayati vivarati vibhajayaty uttānīkaroti samprakāśayati sma.
atha khalu bhagavatā asminn evaṃrūpe suviniścitārthe mahāsaṃnipātaparivarte dharmaparyāye vistareṇa saṃprakāśyamāne pūrvasyāṃ diśi mahataḥ suvarṇasyāvabhāsasya prādurbhāvo ’bhūt. sarvaś ca ratnavyūho maṇḍalamāḍo ’yaṃ ca trisahasramahāsahasralokadhātus tenāvabhāsenāvabhāsitaḥ sphuṭo ’bhūt, tathāgatānām avabhāsam abhiṣekaprāptānāṃ ca bodhisattvānām avabhāsaṃ sthāpayitvā ye ’nye ’sya trisahasramahāsahasralokadhātor avabhāsāś candrasūryayor avabhāsaḥ śakrabrahmalokapālānām avabhāso devanāgayakṣagandharvāsuragaruḍakiṃnaramahoragāṇām avabhāso ’gnimaṇiratnavidyunnakṣatrāṇām avabhāsas te sarve dhyāmīkṛtā jihmīkṛtā antarhitā anābhāsā abhūvann, asya ca trisahasramahāsahasralokadhātor lokāntarikāsu yāni saṃcitāni rūpagatāny andhakāratamisrā yatremāv api candrasūryayāv evaṃmahārddhikāv evaṃmahānubhāvau na bhāsato na tapato na virocataḥ tāny api tenāvabhāsena sphuṭāny abhūvan. taṃ cāvabhāsaṃ tṛṇagulmauṣadhivanaspatayo na cchādayati sma, kālaparvatā himavatsumerucakravāḍamahācakravāḍamucilindamahāmucilindā vā sarve mahāparvatarājā api na chādayanti sma, avīciparyantān mahānirayān sarvatrābhinirbhidya sarvatra sahasramahāsahasralokadhātur avabhāsitaḥ sphuṭo ’bhūt. yeṣāṃ narakāṇāṃ tiryagyonigatānāṃ yāmalaukikānāṃ sattvānāṃ kāyās tenāvabhāsena spṛṣṭās te sarve nirduḥkhavedanāḥ kāyacittapratarpitā aham eva sarvasukhasamarpita iti.
ratnavyūhe maṇḍalamāḍe bhagavato ’ntike parṣanmaṇḍalasya sarvatra parisamante ṣaṣṭikoṭiḥ saptaratnapadmānāṃ śakaṭacakrapramāṇavistārāṇām anekaśatasahasrakoṭipatrakāṇāṃ sugandhānāṃ citrāṇāṃ darśanīyānāṃ varṇikānāṃ manojñānām upari ratnacchatrajālena pracchāditānāṃ mṛdukācilindasukhasaṃsparśena mahīkukṣijātānām abhyudgacchati sma. teṣāṃ ratnapadmānām ekaikasya yo gandhas tena gandhena trisahasramahāsahasralokadhātuḥ parisphuṭo ’bhūt, ye cāsya trisahasramahāsahasralokadhātor devānāṃ manuṣyāṇāṃ ca gandhās te sarve tasya padmasya gandhenābhibhūtāḥ. yeṣāṃ ca devamanuṣyanāgayakṣagandharvāsuragaruḍakiṃnaramahoragāṇāṃ ghrāṇavijñaptis tena gandhena vidhyate sma te sarve dharmaprītaya aham eva niṣkleśa iti;ayuṣmān ānandas taṃ suvarṇam avabhāsaṃ tāṃś ca padmavyūhān adrākṣīt. dṛṣṭvā cāścaryaprāpto ’dbhutaprāpta utthāyāsanād ekāṃśam uttarasaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃs tenāñjaliṃ praṇamya bhagavantam etad avocat: ayaṃ bhagavann evaṃrūpo darśanīyo ’vabhāsaḥ saṃdṛśyate, ime ’dṛṣṭapūrvā aśrutapūrvāḥ padmavyūhāḥ prādurbhūtāḥ, kasyedaṃ pūrvanimittam? evam ukte bhagavān āyuṣmantam ānandam idam avocat: eṣa ānanda, pūrvasmād digbhāgād akṣayamatir nāma bodhisattvaḥ ṣaṣṭyā bodhisattvakoṭibhiḥ parivṛtaḥ puraskṛtaḥ sārdham āgacchati, teṣām āgacchatāṃ pūrvanimittam.
evam ukte bhagavatācirād atha tasyāṃ velāyām akṣayamatir bodhisattvo mahāpṛthivīṃ kampayati raśmīn pramocayati sma, bodhisattvasya maharddhinā bodhisattvasya mahāvikurvāṇena mahāpuṣpavarṣaḥ pravarṣati sma, śatasahasrāṇi tūryakoṭinayutāni pravāditāni gītāś ca, ṣaṣṭyā bodhisattvakoṭibhiḥ parivṛtaḥ puraskṛtaḥ sārdhaṃ yena ratnavyūho maṇḍalamāḍo yena bhagavāṃs tenopajagama. upagamya ca bhagavato ’ntike saptatālamātraṃ vayhāyasam upary antarīkṣe ’sthād, añjaliṃ kṛtvāsmin sarvasmiṃs trisahasramahāsahasralokadhātau svaram ādāyati, bhagavantam etābhir gāthābhiḥ sārūpyābhir abhiṣṭuvati sma;
----------
----------
----------
----------
----------
----------
----------
----------
----------
----------
athākṣayamatir bodhisattvas tābhiḥ ṣaṣṭyā bodhisattvakoṭibhiḥ saha bhagavantam etābhir gāthābhiḥ sārūpyābhir abhiṣṭūya, upary antarīkṣād avatīrya, bhagavataḥ pādau śirasābhivandya, bhagavantaṃ saptakṛtvaḥ pradakṣiṇīkṛtya, bhagavatānujñātaḥ saparivāras teṣu padmagarbheṣu paryaṅkaṃ nyaṣīdat.
atha khalu buddhānubhāvenāyuṣmāñ śāradvatīputra utthāyāsanād ekāṃśam uttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃs tenāñjaliṃ praṇamya bhagavantam etad avocat:;
kuto, bhagavann, ayam akṣayamatir bodhisattva āgataḥ? tasya tathāgatasya nāma, tasya ca lokadhātor nāmeti kiṃ? kiyaddūra itaḥ sa lokadhātuḥ?
bhagavān āha: pṛccha tvaṃ, śāradvatīputra, tadartham imam akṣayamatiṃ bodhisattvaṃ, sa eva tvāṃ deśayiṣyati.
atha khalv āyuṣmāñ śāradvatīputro ’kṣayamatiṃ bodhisattvam idam avocat: kutas tvaṃ, kulaputrāgataḥ? tasya tathāgatasya nāma tasya ca lokadhātor nāmeti kiṃ? kiyaddūra itaḥ sa lokadhātuḥ?
akṣayamatir āha: nanu tāvat sthavirasya śāradvatīputrasyāpi gatyāgatisaṃjñā bhavanti?
āha: ahaṃ, kulaputra, saṃjñāḥ parijānāmi.
āha: saṃjñāparijñātavī, bhadanta śāradvatīputra, na dvayamatiṃ praviśet, tat kasya hetor evaṃ te bhavet kas tvaṃ kuta āgata iti?
āgatir iti, bhadanta śāradvatīputra, saṃkarṣaṇapadam etat, gatir iti, bhadanta śāradvatīputra, niṣkarṣaṇapadam etat. yatra na saṃkarṣaṇapadaṃ na niṣkarṣaṇapadaṃ, tatra nāgatir na gatir, anāgatir agatiś cāryāṇāṃ gatiḥ.[cn :: Vide Sanskrit fragments in vol. 1; this piece is from Pras. The text is changed according to the text of Akṣ; Pras seems to have changed the original at the end.];
āgatir iti, bhadanta śāradvatīputra, karmasvabhāvalakṣaṇam etat, gatir iti, bhadanta śāradvatīputra, karmasvabhāvakṣayalakṣaṇam etat. yatra na karmasvabhāvalakṣaṇaṃ na karmasvabhāvakṣayalakṣaṇam, tatra nāgatir na gatir, anāgatir agatiś cāryāṇāṃ gatiḥ.
āgatir iti, bhadanta śāradvatīputra, praṇidhānalakṣaṇam etat, gatir iti, bhadanta śāradvatīputra, praṇidhānakṣayalakṣaṇam etat. yatra na praṇidhānalakṣaṇaṃ na praṇidhānakṣayalakṣaṇam, tatra nāgatir na gatir, anāgatir agatiś cāryāṇāṃ gatiḥ;
āgatir iti, bhadanta śāradvatīputra, utpādalakṣaṇam etat, gatir iti, bhadanta śāradvatīputra, nirodhalakṣaṇam etat. yatra notpādalakṣaṇaṃ na nirodhalakṣaṇam, tatra nāgatir na gatir, anāgatir agatiś cāryāṇāṃ gatiḥ.
āgatir iti, bhadanta śāradvatīputra, vijñaptimukhalakṣaṇam etat, gatir iti, bhadanta śāradvatīputra, vijñaptimukhakṣayalakṣaṇam etat. yatra na vijñaptimukhalakṣaṇaṃ na vijñaptimukhakṣayalakṣaṇam, tatra nāgatir na gatir, anāgatir agatiś cāryāṇāṃ gatiḥ.
āgatir iti, bhadanta śāradvatīputra, āgativiṣaya eṣaḥ, gatir iti, bhadanta śāradvatīputra, gativiṣaya eṣaḥ. yatra nāgativiṣayo na gativiṣayas tatra nāgatir na gatir, anāgatir agatiś cāryāṇāṃ gatiḥ.
----------
āgatir iti, bhadanta śāradvatīputra, pratyayalakṣaṇam etat, gatir iti, bhadanta śāradvatīputra, pratyayakṣayalakṣaṇam etat. yatra na pratyayalakṣaṇaṃ na pratyayakṣayalakṣaṇam, tatra nāgatir na gatir, anāgatir agatiś cāryāṇāṃ gatiḥ.
āgatir iti, bhadanta śāradvatīputra, pratītyasamutpādalakṣaṇam etat, gatir iti, bhadanta śāradvatīputra, pratītyasamutpādakṣayalakṣaṇam etat. yatra na pratītyasamutpādalakṣaṇaṃ na pratītyasamutpādakṣayalakṣaṇam, tatra nāgatir na gatir, anāgatir agatiś cāryāṇāṃ gatiḥ.
āgatir iti, bhadanta śāradvatīputra, hetukalakṣaṇam etat, gatir iti, bhadanta śāradvatīputra, hetukakṣayalakṣaṇam etat. yatra na hetukalakṣaṇaṃ na hetukakṣayalakṣaṇam, tatra nāgatir na gatir, anāgatir agatiś cāryāṇāṃ gatiḥ.
āgatir iti, bhadanta śāradvatīputra, vyavahāraśabdākṣarasaṃketā ete, gatir iti, bhadanta śāradvatīputra, vyavahāraśabdākṣarasaṃketaparijñaiṣā. yatra na vyavahāraśabdākṣarasaṃketā na vyavahāraśabdākṣarasaṃketaparijñā tatra nāgatir na gatir, anāgatir agatiś cāryāṇāṃ gatiḥ.
athāyuṣmañ śāradvatīputro ’kṣayamatiṃ bodhisattvam idam avocat: naivaṃrūpāya, kulaputra, pratibhānāya te yāvad eva tādṛśānām aśrutapūrvāṇāṃ sthānānāṃ śravaṇāya pṛcchāmi.
tad yathāpi nāma, kulaputra, kaścit puruṣo grāmyavetanaśulkagrāhako bhavet, sa puruṣaṃ śūnyaṃ vā bhāraharaṃ vā panthāto gacchantaṃ dṛṣṭvā, he puruṣa, tvaṃ kiṃ bharasīti pṛcchet, grāmyavetanaṃ śulkaṃ ca me dehīti brūyāt.evam eva, kulaputra, asmābhiḥ śrāvakaiḥ parato ghoṣānvayaiḥ parataḥ śrutādhimuktibhiḥ svacittagatidṛśyapratyupasthitaiḥ satatasamitaṃ tvadvidhān satpuruṣān asya mahāyānasyānugrahārthaṃ paripraṣṭavyam, yasmāc chrāvakāḥ pratyekabuddhāś ca bāhavo bhaviṣyanti.tasmāt, kulaputra, kutas tvam āgataḥ, tasya tathāgatasya nāma, tasya lokadhātor nāmeti kim, kiyaddūra itaḥ sa lokadhātur iti samyag deśayatu.
akṣayamatir āha: ayaṃ, śāradvatīputra, tathāgataḥ puratas te niṣaṇṇaḥ; taṃ pṛccha, sa ca tvām pratiśroṣyati, sarvāvatī ca parṣan niḥsaṃśayā bhaviṣyati.
atha khalv āyuṣmāñ śāradvatīputro bhagavantam idam avocat: kuto, bhagavann, ayam akṣayamatir bodhisattva āgataḥ? tasya tathāgatasya nāma tasya ca lokadhātor nāmeti kiṃ? kiyaddūra itaḥ sa lokadhātuḥ? yathā tasya tathāgatasya nāma tasya ca buddhakṣetrasya nāma śrutvāprameyā asaṃkhyeyāḥ sattvā bodhaye saṃnāhaṃ saṃnatsyanti, tathāgato deśayatu, bhagavān sugato deśayatu!;
bhagavān āha: tena hi, śāradvatīputra, sṛṇu sādhu ca suṣṭhu ca manasikuru, bhaṣiṣye ’haṃ te; tasya lokadhātor guṇapradīpanaṃ teṣāṃ ca bodhisattvānāṃ tasya ca tathāgatasya nāma śrutvā, śraddhayādhimuktyā tathāgatasyāsaṅgānāvaraṇajñānān nottrasitavyaṃ, na saṃśayitavyam.
atha khalv āyuṣmāñ śāradvatīputro bhagavataḥ sādhukāraṃ dattvā bhagavataḥ pratyaśrauṣīt, bhagavān āmantrayate sma: asti, śāradvatīputra, pūrvasyāṃ diśīto daśagaṅgānadīvālukaparamāṇurajaḥsamāni buddhakṣetrāṇy atikramyānimiṣā nāma lokadhātuḥ. tatra samantabhadra nāma tathāgato ’rhan samyaksaṃbuddhas tiṣṭhati dhriyate yāpayati dharmaṃ deśayati. tato ’kṣayamatir bodhisattva āgataḥ. na ca tatra, śāradvatīputra, animiṣāyāṃ buddhakṣetre śrāvakapratyekabuddhānāṃ prajñaptir apy asti; tasya tathāgatasya saṃgho bodhisattvāḥ kevalaṃ.pūrvaparikarmakṛtāḥ;dānadamasaṃyamaniyamaśīlaśrutāpramādadhūtaguṇasaṃlekhapratiṣṭhitāḥ;kṣāntibalenāpratighāḥ;bodhidṛḍhavīryeṇopacitakuśalopacayāḥ;dhyānavimokṣasamādhisamāpattyabhijñair vikrīḍitāḥ;mahāprajñāprabhāvabhāsena sarvabuddhadharmapadapravicayadeśanājñānakuśalāḥ;ākāśatalasamamaitrīcittāḥ;dṛḍhakaruṇāśayena sarvasattvaparipācanāvidhijñāḥ;muditādharmasaṃmodanāḥ;doṣānunayapratighamānātyantavarjitā upekṣayā nirdvayāḥ;śūnyatānimittāpraṇihitadharmanayapratiṣṭhitāḥ;mārāṅkuśakleśakalahāvilavinodinaḥ;sarvasattvāśayendriyavarāvaravidhijñāḥ;yathāpratyarhadharmārthajñānapradāyakāḥ;pṛthivyaptejovāyusamacittāḥ;sarvaparapravādimithyāmaṇḍalikagaṇapramathakāḥ;yuddhavijayocchritadhvajapatākāvivāryaśūrāḥ;gaṃbhīrabuddhadharmadaśabalavaiśāradyaparṣacchāradyabhaya-apagatāḥ;pratītyasamutpādāvatārasadasadubhayāntadṛṣṭisamatikrāntamadhyamapratipatpratipannāḥ;sarvātmātmīyasattvajīvajantupoṣapuruṣapudgalamānavamanujakārakavedakaśāśvatocchedabhavavibhavadṛṣṭigataparyutthānarahitāḥ;dhāraṇīsūtrāntarājatathāgatamudrāmudritāḥ;asaṅgajñānādhiṣṭhānaśatasahasrakoṭinayutakalparutaravitānācchedyapratibhānāḥ;buddharddhivikurvāṇaprātihāryādeśanānantabuddhakṣetrākramavikramagamanāgamanakuśalāḥ;samucchinnabhayakrodhamānamadamattāḥ;siṃhanādābhinādinaḥ;sarvasattvānām adhimātramadhyamṛdūnāṃ dṛḍhamitrā nirvāṇapratiṣṭhāpakāḥ;dharmameghagarjitayuktivimuktividyudamṛtavarṣābhipravarṣakāḥ;abhiprakīrṇadharmaratnās triratnavaṃśānupacchedakāḥ;yathāmaṇiratnaśuddhāśayā adhyātmabāhyapraśodhitamatayaḥ;lakṣaṇānuvyañjanavarasvatejo’laṃkārakuśalamūlaśatasahasravibhuṣitāḥ;sarvabuddhadharmābhiṣiktā ekajātipratibaddhayuvarājabhūtāḥ;sarvasattvādhimuktivimuktivineyavinayavidhijñāḥ;bodhibhūmimaṇḍāsanākramavikramavaiśāradyavidhijñāḥ;sarvabuddhakāryabuddhakāyaprakāśakāḥ saṃgrahanigrahacittaśūravaśavartino ’nuttaradharmacakraratnapravartakāḥ;sarvas tasya tathāgatasya saṃghaḥ, śāradvatīputra, tādṛśā bodhisattvāḥ;
atha khalv asau sarvāvatī parṣat teṣāṃ bodhisattvānām imān evaṃrūpān varṇaguṇānuśaṃsānirdeśāñ śrutvā tuṣṭodagrāttamanāḥ pramuditāḥ prītisaumanasyajātā divyaiḥ puṣpair utpalapadmakumudapuṇḍarīkamandāravamahāmandāravair bhagavantam akṣayamatiṃ ca bodhisattvaṃ tāṃś ca bodhisattvān avakīrya lābhā naḥ sulabdhā yad vayaṃ tādṛśān satpuruṣān paśyāmo namaskurmaḥ paryupāsmahe, yeṣāṃ ca imān bodhisattvaguṇānuśaṃsānirdeśāñ śrutvānuttarāyāṃ samyaksaṃbodhau cittāny utpāditāni, teṣām api sattvānāṃ sulabdhā lābhā ity udānayati sma, atha ṣaḍtriṃśati sattvaśatasahasrāṇām anuttarāyāṃ samyaksaṃbodhau cittāny utpāditāni.
atha khalu bhagavān sthaviraśāradvatīputram āmantrayate sma: na ca tatra, śāradvatīputrānimiṣāyāṃ lokadhātau durgatyakṣaṇaduḥkhaśabdo ’sti;āpattivibhramakleśaśabdo nāsti;mithyāpratipattiśikṣāvyatikramaśabdo nāsti;mātṛgrāmopapattiśabdo nāsti;mātsaryaduḥśīlavyāpādakausīdyavikṣepaduṣprajñaśabdo nāsti;āvaraṇavivaraṇaparyutthānavāsanāśabdo nāsti;adhimātramadhyamamṛduśabdo nāsti;sattvayānakṣetranānātvaśabdo nāsti, buddhanānātvaśabdo nāsti, dharmanānātvaśabdo nāsti, saṃghanānātvaśabdo nāsti;bhojanapānabhubhūkṣāpipāsāśabdo nāsti, ahaṃkāramamakāraparigrahaśabdo nāsti;māradṛṣṭiparyutthānavāsanāśabdo nāsti;
sā lokadhātur viśālā vistīrṇā ṣaṣṭikoṭinayutaśatasahasradvīpā, bodhisattvapraṇidhānenaikacandrasūryaprabhayā samantato ’vabhāsitā;tasyāṃ khalu punar lokadhātau pāṇitālajātā nīlavaiḍūryamayī bhūmiḥ, sarvaratnapratyuptā, mṛdukācilindakasukhasaṃsparśā, aṣṭāpadanibaddhā, ratnavṛkṣaprākāraiḥ samalaṃkṛtā, nityasphuṭitaiḥ puṣpair upaśobhitā, niṣpāṣāṇaśarkarakathallaloṣṭakālaparvatā sumerusamalaṃkṛtā;na devamanuṣyayor bhojanānāṃ nānātvam asti, teṣāṃ sattvānām āhāro dharmaratir dhyānāhāraś ca;tatra lokadhātau tathāgatam arhantaṃ samyaksaṃbuddhaṃ samantabhadram anuttaraṃ dharmarājaṃ sthāpayitvā nāsty anyo rājā kaścit;
na ca sa bhagavān tebhyo bodhisattvebhyo prabhinnākṣaraśabdasaṃketapadair dharmaṃ deśayati, anyatra te bodhisattvāh taṃ bhagavantam upasaṃkramyānimiṣābhyāṃ cakṣurbhyāṃ prekṣamāṇā buddhānusmṛtisamādhiṃ pratilabhante; anutpattikadharmakṣāntilabdhavyākaraṇaṃ ca teṣāṃ vyākaroti. tasmāt sā lokadhātur animiṣā nāma;
tatra katamā buddhānusmṛtiḥ;
yā na rūpalakṣaṇaprabhāvitā;na vaṃśagotravārttāprabhāvitā;na pūrvāntaśuklacaryāprabhāvitā;nāparāntajñānacintāprabhāvitā;na pratyutpannasthitiprabhāvitā;na skandhadhātvāyatanaprabhāvitā;na dṛṣṭaśrutamatavijñātaprabhāvitā;na cittamanovijñānaprabhāvitā;na prapañcapracāraprabhāvitā;notpādasthitibhaṅgaprabhāvitā;na grahavigrahotsargaprabhāvitā;na smṛtimanasikāraprabhāvitā;na kalpavikalpaparikalpaprabhāvitā;na dharmalakṣaṇasvalakṣaṇaprabhāvitā;naikatvanānātvapṛthaktvaprabhāvitā;na cittālambanagaṇanāprabhāvitā;nādhyātmabāhyeñjanāprabhāvitā;na vikalpanimittaheyopadeyaprabhāvitā;na varṇasaṃsthānaliṅgaprabhāvitā;neryāpathacaritacaryāprabhāvitā;na śīlasamādhiprajñāvimuktivimuktijñānadarśanamanasikāraprabhāvitā;na balavaiśāradyāveṇikabuddhadharmasamāropaprabhāvitā;
evaṃ buddhānusmṛtir acintyāpracārāvijñaptilakṣaṇā;amamā amanasikārā nāsmṛtyamanasikārāvasthā;na skandhadhātvāyatanotpādavināśāvasthā;apratihatā;anavatārā;na sthitā nāsthitā na pratiṣṭhitā na saṃsthitā;na rūpavijñānasya niśrayaḥ;na vedanāsaṃjñāsaṃskāravijñānavijñeyo niśrayaḥ;na pṛthivīdhātuvijñānasya niśrayaḥ;nābdhātor na tejodhātor na vāyudhātor na vijñānadhātoḥ niśrayaḥ;na cakṣūrūpavijñānadhātoḥ niśrayaḥ;evaṃ na śrotrasya na śabdasya na ghrāṇasya na gandhasya na jihvāyā na rasasya na kāyasya na spraṣṭavyasya na manaso na dharmavijñānasya niśrayaḥ;
punar buddhānusmṛtiḥ sarvālambanāniśritā;sarvanimittāvyutthānā;sarvaceṣṭācetanācalanāpracārā;dṛṣṭaśrutamatavijñātānutpāditā;sarvendriyavimuktilakṣaṇānanuyānā;ekaikacittāpratisaṃdhiḥ;sarvakalpavikalpopaśāntiḥ;hatadoṣānunayapratighā;hetulakṣaṇavyavacchedanā;sarvaparāparamadhyāntagrāhasamucchedanā;prabhāsvarā samāropābhāvāt;niṣprītikāprabhedatayā asukhānāsvādanatayā;niṣparidāhādiśāntatvāt;vimuktilakṣaṇā sarvayatnavigamatvāt;akāyikārūpatayā, avedayitāvedakatayā, nirgranthir agranthitatayā, asaṃskṛtā niḥsaṃskāratayā, avijñaptilakṣaṇā nirvijñānatayā,anāyūhāgrahaṇatayā aniryūhānutsarjanatayā;anāśritānāśrayatayā;asaṃsthitāvedanatayā;nirvikāralakṣaṇāsaṃbhavatayā;sarvasmṛtimanasikāracittacaittadharmāsaṃgṛhītā;aparāmṛṣṭā;nirupādānā;ajvalitā;praśāntā;ādyanutpannā anutpādaprabhāvitā;dharmadhātusamavasaraṇā samāviṣamā ākāśasamasamā;cakṣūrūpamārgasamatikrāntā, evaṃ śrotraśabdaghrāṇagandhajihvārasamanodharmamārgasamatikrāntā.
etādṛśāṃ buddhānusmṛtiṃ te bodhisattvāḥ pratilabhante;te ’syā buddhānusmṛter lābhamātreṇa sarvadharmānāvaraṇajñānaṃ labhante, buddhasya bhagavato bhāṣitaṃ ca dhārayanti na vismārayanti na smārayanti, sarvaśabdārthaviniścayaṃ ca labhante;
tathāgato ’rhan samyaksaṃbuddhaḥ samantabhadraḥ, śāradvatīputra, na yatheha dvipratyayahetubhyām paraghoṣapratyātmayoniśomanasikārabhyāṃ samyagdṛṣṭim deśayati, te bodhisattvāḥ, śāradvatīputra, tasya tathāgatasya sahadarśanād viniścitārthataḥ ṣaḍpāramitāḥ paripūrayanti;
tat kasya hetoḥ;yā rūpalakṣaṇābhiniveśaprahāṇateyaṃ dānapāramitā;yā rūpalakṣaṇapratipraśrambhaṇateyaṃ śīlapāramitā;yā rūpalakṣaṇakṣayadharmateyaṃ kṣāntipāramitā;yā rūpalakṣaṇaviviktadarśanateyaṃ vīryapāramitā;yā rūpalakṣaṇacittānikṣepaṇateyaṃ dhyānapāramitā;yā rūpalakṣaṇaprapañcāpracārateyaṃ prajñāpāramitā;
evaṃ te bodhisattvā bhagavatas tathāgatasyārhataḥ samyaksaṃbuddhasya samantabhadrasya sahadarśanād viniścitārthataḥ ṣaṭpāramitāḥ paripūrayitvānutpattikadharmakṣāntivyākaraṇaṃ pratilabhante;
yeṣu buddhakṣetreṣv etādṛśā bodhisattvāḥ sthitās, tāni buddhakṣetrāṇi, yathā samantabhadrasya buddhakṣetram animiṣā lokadhātur, atyalpāni.
atha khalv āyuṣmāñ śāradvatīputro ’kṣayamatiṃ bodhisattvaṃ tāṃś ca bodhisattvān idam avocat: sulabdhā lābhā yad yūyaṃ, kulaputra, bhagavantaṃ tathāgataṃ samantabhadraṃ tāṃś ca bodhisattvāṃs tāṃ ca lokadhātum animiṣāṃ paśyatha. akṣayamatir āha: tvam api, bhadanta śāradvatīputrānimiṣāṃ lokadhātuṃ bhagavantaṃ tathāgataṃ samantabhadraṃ ca tāṃś ca padmavyūhāṃs tāṃś ca bodhisattvān darśitum icchasi? śāradvatīputra āha: ahaṃ, kulaputrāsyāḥ sarvāvatyāḥ parṣadaḥ kuśalamūlapravardhanāya drakṣyāmi.
atha khalv akṣayamatir bodhisattvas tasyāṃ velāyāṃ sarvabuddhakṣetrasaṃdarśanaṃ nāma samādhiṃ samāpadyate sma. samanantarasamāpannaś ca sa kulaputro ’tha sarvāvatī parṣat sthaviraśāradvatīputraś ca tām animiṣāṃ lokadhātuṃ taṃ ca bhagavantaṃ tathāgatam arhantaṃ samyaksaṃbuddhaṃ samantabhadraṃ tāṃś ca ratnavyūhāṃs tāmś ca bodhisattvān dadṛśuḥ. dṛṣṭvā ca te sarva utthāya svakāt svakād āsanād añjaliṃ kṛtvā bhagavantaṃ tathāgatam arhantaṃ samyaksaṃbuddhaṃ samantabhadraṃ tāmś ca bodhisattvān namaskurvanti sma.
atha khalu buddhānubhāvenākṣayamater bodhisattvasya cādhiṣṭhānenādṛṣṭapūrvā aśrutapūrvāḥ puṣpapūṭāḥ surabhayo vicitrā darśanīyā varṇikā manoramā teṣāṃ dakṣiṇapāṇau prādurbhavanti sma. te taiḥ puṣpapūṭaiḥ pūrvasyāṃ diśi yena bhagavāṃs tathāgato ’rhan samyaksaṃbuddhaḥ samantabhadras tenāvakiranti sma; tair avakīrṇaiḥ puṣpapūṭais tatra buddhakṣetra āviṣkṛtais taṃ ca tathāgataṃ samantabhadram arhantaṃ samyaksaṃbuddhaṃ tāṃś ca bodhisattvān abhyavakirya te tāṃ sarvāṃ lokadhātuṃ puṣpaiḥ paripūrayati sma. ye bodhisattvās tasyāṃ lokadhātau prativasanti, te taṃ bhagavantaṃ tathāgatam arhantaṃ samyaksaṃbuddhaṃ samantabhadram: kuto, bhagavann, eṣām evaṃrūpāṇāṃ darśanīyānāṃ puṣpāṇāṃ varṣaḥ pravarṣatīti papṛcchuḥ;
sa bhagavān āmantrayate sma: eṣa, kulaputrā, akṣayamatir bodhisattvaḥ, taṃ bhagavantaṃ tathāgataṃ śākyamuniṃ darśanāya vandanāya pūjanāya paryupāsanāya dharmaśravaṇāya tad bhagavataḥ śākyamuner buddhakṣetraṃ sahāṃ lokadhātum upasaṃkramya, tasyāṃ lokadhātau daśadiksaṃnipatitā bodhisattvā imāni puṣpāny avakiranti. sa ca bhagavān śākyamunis tathāgato mahāsaṃnipātaparivartaṃ nāma dharmaparyāyaṃ deśayaty, aprameyāś ca sattvā dharmam abhisamayanti.
ta ūcuḥ: kiyaddūra ito, bhagavaṃs, tasya tathāgatasya śākyamuner lokadhātuḥ? sa bhagavān avocad: asti paścimasyāṃ diśīto daśagaṅgānadīvālukāparamāṇurajaḥsamāni buddhakṣetrāṇy atikramya sahā nāma lokadhātuḥ. tatra śākyamunir nāma bhagavāṃs tathāgato ’rhan samyaksaṃbuddho ’dya tiṣṭhati dhriyate yāpayati dharmaṃ deśayati. ta ūcuḥ: vyavalokayiṣyāmo vayaṃ, bhagavaṃs, tāṃ sahāṃ lokadhātuṃ taṃ ca bhagavantaṃ tathāgatam arhantaṃ samyaksaṃbuddhaṃ śākyamuniṃ tāṃś ca bodhisattvān.
atha khalu samantabhadras tathāgato ’rhan samyaksaṃbuddhas tasyāṃ velāyāṃ kāyād evaṃrūpāṃ prabhāṃ pramumoca yayā prabhayā tāni buddhakṣetrāṇy abhinirbhidyeyaṃ sahāṃ lokadhātur bhagavān śākyamunis tathāgata ime ca bodhisattvāḥ tebhyaḥ svebhyo bodhisattvebhyo saṃdṛśyante sma. dṛṣṭvā ca te sarva utthāya svakāt svakād āsanād añjaliṃ kṛtvemaṃ bhagavantaṃ śākyamuniṃ tathāgatam imāṃś ca bodhisattvān praṇamyedam avocan: kuto, bhagavann, etāvanto bodhisattvāḥ saṃnipatitā yāvad evāsmiṃl lokadhātau vālāgrakoṭimātrān api bodhisattvān nikṣipen nāpūrṇatvaṃ bhavet?
sa bhagavān āha: ime bodhisattvāḥ, kulaputrā, aprameyebhyo daśadigbuddhakṣetrebhyo dharmaśravaṇāya saṃnipatitāḥ;
III. Dharmamūla:
atha khalv āyuṣmāñ śāradvatīputro ’kṣayamatiṃ bodhisattvam idam avocat:kasmāt, kulaputra, tava nāmākṣayamatir iti prajñaptam? akṣayamatir āha: ayaṃ, bhadanta śāradvatīputrākṣayamatir iti sarvadharmārambaṇaniṣyandaḥ. tat kasya hetoḥ? sarvadharmākṣayatvāt.āha: pratibhātu te, kulaputra, bodhisattvānāṃ dharmākṣayatānirdeśam ārabhya;
1st akṣaya: Cittotpāda.
akṣayamatir āha: bodhisattvānāṃ prathamacittotpādo ’pi, bhadanta śāradvatīputrākṣayaḥ;tat kasya hetoḥ? asaṃsṛṣṭatvāt; tac cittaṃ sarvakleśāsaṃsṛṣṭam utpādyate,tac cittam asaṃsargam utpādyate ’nyayānāspṛhaṇayā;tac cittaṃ sāram utpādyate sarvaparapravādyasaṃhāryāt;tac cittam abhedyam utpādyate sarvamāraiḥ;tac cittaṃ dṛḍham utpādyate sarvakuśalamūlasamudāgamatayā;tac cittaṃ nityam utpādyate saṃskṛtānityatāsuviditatvāt;tac cittam acalitam utpādyate sarvabuddhadharmasamudānayāt;tac cittam anavamṛdyam utpādyate sarvavipratipattiviprayogāt;tac cittaṃ supratiṣṭhitam utpādyate ’prakampyatvāt;tac cittam anupamam utpādyate ’pratipakṣatvāt;tac cittaṃ vajropamam utpādyate sarvadharmanirbhedatvāt;tac cittam aparyantam utpādyate ’pramāṇapuṇyasaṃbhāropacayatvāt;tac cittaṃ samam utpādyate sarvasattvāśayebhyaḥ;tac cittam aviṣamam utpādyate ’pṛthakkāryatvāt;tac cittaṃ viśuddham utpādyate svabhāvāsaṃkliṣṭatvāt;tac cittaṃ vimalam utpādyate prajñāprabhāsvaratayā;tac cittaṃ sunidhyaptam utpādyate ’dhyāśayānutsargatvāt;tac cittam udāram utpādyate maitryākāśasamasadṛśatvāt;tac cittaṃ vistaram utpādyate sarvasattvāvakāśatvāt;tac cittam anāvaraṇam utpādyate ’saṅgajñānopanāmitatvāt;tac cittaṃ sarvānugatam utpādyate mahākaruṇāpratipraśrabdhatvāt;tac cittam apratipraśrabdham utpādyate pariṇāmanavidhijñatvāt;tac cittam abhigamanīyam utpādyate sarvajñapraśaṃsitatvāt;tac cittaṃ darśanīyam anyayānapraveśatvāt;tac cittam adṛṣṭam utpādyate sarvasattvadṛśyeṣu;tac cittaṃ bījam utpādyate sarvabuddhadharmāṇām;tac cittam abhedyam utpādyate sarvadharmaiḥ;tac cittaṃ niśrayam utpadyate sarvasattvasukhabhāvānām;tac cittam alaṃkṛtam utpādyate puṇyasaṃbhāreṇa;tac cittaṃ supratividdham utpādyate jñānasaṃbhāreṇa;tac cittaṃ pravṛddham utpādayate dānasaṃbhāreṇa;tac cittaṃ praṇidhānodgatam utpādyate śīlasaṃbhāreṇa;tac cittaṃ durāsadam utpādyate kṣāntisaṃbhāreṇa;tac cittaṃ durjayam utpādyate vīryasaṃbhāreṇa;tac cittaṃ śāntilakṣaṇam utpādyate dhyānasaṃbhāreṇa;tac cittam apratihatam utpādyate prajñāsaṃbhāreṇa;tac cittam avyābādham utpādyate mahāmaitrīsaṃnicayena;tac cittaṃ sāradṛḍhamūlaṃ mahākaruṇāsaṃnicayena;tac cittaṃ tuṣṭiprasādaprāmodyavihāram utpādyate mahāmuditāsaṃnicayena;tac cittaṃ sukhaduḥkāprakampyam utpādyate mahopekṣāsaṃnicayena;tac cittam adhiṣṭhitam utpādyate sarvabuddhādhiṣṭhānaiḥ;tac cittam nayānupacchedam utpādyate triratnavaṃsānupacchedatayā;tac cittaṃ prakīrtitam utpādyate daśadigbuddhakṣetraparṣanmaṇḍaleṣu.
asti kaścit kṣayo, bhadanta śāradvatīputraivaṃrūpasya sarvajñatācittotpādasya?
śāradvatīputra āha: no hīdaṃ, kulaputrākāśaṃ sa kṣapayitavyaṃ manyeta ya evaṃvidhaṃ sarvajñatācittaṃ kṣapayitavyaṃ manyeta;
akṣayamatir āha: tat tathāgatasya cittaṃ, bhadanta śāradvatīputrākṣayaṃ, tad bodhicittaṃ tasya mūlam utpādyate, tasmād akṣayam;
tathāgatasya śīlasamādhiprajñāvimuktivimuktijñānadarśanaskandhā, bhadanta śāradvatīputrākṣayās, tad bodhicittaṃ teṣāṃ mūlam utpādyate, tasmād akṣayam;
tathāgatasya dhyānavimokṣasamādhisamāpattayo, bhadanta śāradvatīputrākṣayās, tad bodhicittaṃ teṣāṃ mūlam utpādyate, tasmād akṣayam;
tathāgatasya dānaśīlakṣāntivīryadhyānaprajñāpāramitā, bhadanta śāradvatīputrākṣayās, tad bodhicittaṃ teṣāṃ mūlam utpādyate, tasmād akṣayam;
tathāgatasya maitrīkaruṇāmuditopekṣā, bhadanta śāradvatīputrākṣayās, tad bodhicittaṃ teṣāṃ mūlam utpādyate, tasmād akṣayam;
tathāgatasya daśabalacaturvaiśāradyāṣṭādaśāvenikabuddhadharmā, bhadanta śāradvatīputrākṣayās, tad bodhicittaṃ teṣāṃ mūlam utpādyate, tasmād akṣayam;
saṃkṣepato, bhadanta śāradvatīputra, sarvabuddhadharmā akṣayās, tad bodhicittaṃ teṣāṃ mūlam utpādyate, tasmād akṣayam.
triratnavaṃsānupacchedatvād akṣayam;sattvadhātvakṣayatvād akṣayam;tajjñānopanāmitatvād akṣayam;sarvasattvānāṃ cittacaryāviniścayatvād akṣayam;pūrvapraṇidhānāpratiśrambhaṇatvād akṣayam;asaṃskṛtāya pariṇāmanatvād akṣayam;asaṃskṛtāya sattvaparipācanatvād akṣayam;kṣayajñānānutpādajñānākṣayatvād akṣayam;anudayāvyayatvād akṣayam;sarvadharmā ādyakṣayāḥ, tajjñānābhisamayatvād akṣayam.
idam ucyate, bhadanta śāradvatīputra, bodhisattvānām akṣayaṃ bodhicittam.
IV. Tatphala
2nd akṣaya: Āśaya
punar aparam, bhadanta śāradvatīputra, bodhisattvānām āśayo ’py akṣayaḥ. tat kasya hetoḥ?
sa khalu punar āśayo ’kṛtrimo ’kṛtakatvāt;akṛtako niḥśāṭhyatvāt;niḥśāṭhyaḥ suviditatvāt;suvidito nirmāyatvāt;nirmāyaḥ śuddhatvāt;śuddha ṛjukatvāt;ṛjuko ’kuṭilatvāt;akuṭilaḥ spaṣṭatvāt;spaṣṭo ’viṣamatvāt;aviṣamaḥ sāratvāt;sāro ’bhedyatvāt;abhedyo dṛḍhatvāt; dṛḍho ’calitatvāt;acalito ’niśritatvāt;aniśrito ’tanmayatvāt;atanmayo viśiṣṭatvāt;viśiṣṭo ’ninditatvāt;aninditaḥ sukṛtakarmakāritayā;sukṛtakarmakāry aprakṣveditatvāt;aprakṣvedito ’kaukṛtyatvāt;akaukṛtyo ’tāpatvāt;atāpaḥ satyabhūtatvāt;satyabhūto ’viṣaṃvādakatvāt;aviṣaṃvādako yathāvāditathākāritvāt;yathāvāditathākārī sukṛtatvāt;sukṛto ’nanuyogatvāt;ananuyogo ’skhalitatvāt;askhalitaḥ susthitatvāt;susthito ’vinivartanīyatvāt;avinivartanīyaḥ sattvāvekṣatvāt;sattvāvekṣo mahākaruṇāmūlatvāt;mahākaruṇāmūlo ’parikheditatvāt;aparikheditaḥ sattvaparipācanavidhijñatvāt;sattvaparipācanavidhijño ’nātmasukhatvāt;anātmasukho niṣpratikāratvāt;niṣpratikāro nirāmiṣatvāt;nirāmiṣo dharmapratiśaraṇabhūtatvāt;dharmapratiśaraṇabhūto durbalasattvāvekṣatvāt;durbalasattvāvekṣas trāṇabhūtatvāt;trāṇabhūtaḥ śaraṇabhūtatvāt;śaraṇabhūtaḥ parāyaṇbhūtatvāt; parāyaṇabhūto ’kliṣṭatvāt;akliṣṭaḥ suparīkṣitatvāt;suparīkṣito ’nākṣiptatvāt;anākṣiptaḥ kuśalāśayatvāt;kuśalāśayo niṣkiṃcanatvāt;niṣkiṃcanaḥ supariśuddhatvāt;supariśuddhaḥ suśuklatvāt;suśuklo ’dhyātmavimalatvāt;adhyātmavimalo bāhyaśuddhatvāt;bāhyaśuddhaḥ sarvākārapariśuddhatvāt.
ayam, bhadanta śāradvatīputra, bodhisattvānām āśayo mātsaryaprahāṇāya draṣṭavyaḥ, āśayo ’kṣayo draṣṭavyo mātsaryasattvaparipācanayā;
āśayo duḥśīlamalaprahāṇāya draṣṭavyaḥ, āśayo ’kṣayo draṣṭavyo duḥśīlasattvaparipācanayā;
āśayo vyāpādakhiladoṣaprahāṇāya draṣṭavyaḥ, āśayo ’kṣayo draṣṭavyo duṣṭacittasattvaparipācanayā;
āśayo kausīdyaprahāṇāya draṣṭavyaḥ, āśayo ’kṣayo draṣṭavyo kusīdasattvaparipācanayā;
āśayo vikṣiptacittaprahāṇāya draṣṭavyaḥ, āśayo ’kṣayo draṣṭavyo vikṣiptacittasattvaparipācanayā;
āśayo duṣprajñāprahāṇāya draṣṭavyaḥ, āśayo ’kṣayo draṣṭavyo duṣprajñāsattvaparipācanayā;
evaṃ, bhadanta śāradvatīputrāśayaḥ sarvasattvānām sarvākuśaladharmaprahāṇāya draṣṭavyaḥ, āśayo ’kṣayo draṣṭavyaḥ sarvasattvānāṃ kuśaladharmaprayogāvatāraṇatayā;
ayam ucyate, bhadanta śāradvatīputra, bodhisattvānām akṣaya āśayaḥ;
93,1 3rd akṣaya: Prayoga
punar aparaṃ, bhadanta śāradvatīputra, bodhisattvānāṃ prayogo ’py akṣaya āśayākṣayatvāt. tat kasya hetor?
dānāśayo bodhisattvasya prayogākṣayatā, yāpi sarvāstiparityāgāvabhāsatāyaṃ tasya prayogaḥ;
śīlāśayo bodhisattvasya prayogākṣayatā, yāpi śīlaśikṣādhūtaguṇasaṃlekhāvabhāsatāyaṃ tasya prayogaḥ;
kṣāntyāśayo bodhisattvasya prayogākṣayatā, yāpi sarvasattveṣv apratihatacittāvabhāsatāyaṃ tasya prayogaḥ;
vīryāśayo bodhisattvasya prayogākṣayatā, yāpi sarvakuśalamūlapūrvaṃgamāvabhāsatāyaṃ tasya prayogaḥ;
dhyānāśayo bodhisattvasya prayogākṣayatā, yāpi dhyānapariśodhanāvabhāsatāyaṃ tasya prayogaḥ;
prajñāśayo bodhisattvasya prayogākṣayatā, yāpi śrutapariśodhanāvabhāsatāyaṃ tasya prayogaḥ;
maitrīkaruṇāmuditopekṣāśayo bodhisattvasya prayogākṣayatā, yāpi sattvahitasukhakāryadharmaratyadhimuktyanunayapratighaprahāṇāvabhāsatāyaṃ tasya prayogaḥ;
kāyāśayo bodhisattvasya prayogākṣayatā kāyakarmaṇāṃ trividhasaṃvarapariśodhanatayā;vāgāśayo bodhisattvasya prayogākṣayatā caturvidhavāgdoṣaparivarjanatayā;manaāśayo bodhisattvasya prayogākṣayatābhidhyāvyāpādamithyādṛṣṭivirahitatayā;
śrutāśayo bodhisattvasya prayogākṣayatā dharme ’nācāryamuṣṭitayā;
anācāryamuṣṭyāśayo bodhisattvasya prayogākṣayatā sarvajñatācittaprayogatayā;sarvajñatācittāśayo bodhisattvasya prayogākṣayatā parasattvabodhicittasamādāpanatayā;parasattvabodhicittasamādāpanāśayo bodhisattvasya prayogākṣayatā kuśalamūlāvatāraṇatayā;kuśalamūlaprayogāśayo bodhisattvasya prayogākṣayatā bodhipariṇāmanatayā;bodhipariṇāmanāśayo bodhisattvasya prayogākṣayatā sarvabuddhadharmasamudānayatayā;sarvabuddhadharmasamudānayanāśayo bodhisattvasya prayogākṣayatā saddharmāgrahatayā;saddharmāgrahāśayo bodhisattvasya prayogākṣayatātyayadeśanatayā;atyayadeśanāśayo bodhisattvasya prayogākṣayatā pāpapratideśanatayā;pāpapratideśanāśayo bodhisattvasya prayogākṣayatā sarvapuṇyānumodanatayā;sarvapuṇyānumodanāśayo bodhisattvasya prayogākṣayatāprameyapuṇyasaṃbhāropacayatayā;aprameyapuṇyasaṃbhāropacayāśayo bodhisattvasya prayogākṣayatā sarvabuddhādhyeṣaṇatayā;sarvabuddhādhyeṣaṇāśayo bodhisattvasya prayogākṣayatā saddharmaparigrahaṇatayā;saddharmaparigrahaṇāśayo bodhisattvasya prayogākṣayatā satpuruṣakarmatayā;satpuruṣakarmāśayo bodhisattvasya prayogākṣayatā bhārāvataraṇatayā;bhārāvataraṇāśayo bodhisattvasya prayogākṣayatā dṛḍhasaṃnāhānutsṛjanatayā;dṛḍhasaṃnāhānutsṛjanāśayo bodhisattvasya prayogākṣayatā sarvasattvakṛtyasādhanatayā;
punar aparaṃ, bhadanta śāradvatīputra, catvāra ime bodhisattvānām akṣayāḥ prayogāḥ. katame catvāraḥ?
bodhicittaprayogākṣayatā, dharmadānavivaraṇaprayogākṣayatā, sattvaparipācanaprayogākṣayatā, kuśalamūlopacayaprayogākṣayatā, ime catvāro ’kṣayāḥ prayogāḥ;
punar aparaṃ catvāro ’kṣayāḥ prayogāḥ. katame catvāraḥ? araṇyavāsadhūtaguṇasaṃlekhānvayātṛptaprayogākṣayatā, puṇyajñānasaṃbhāropacayātṛptaprayogākṣayatā, śrutaparyeṣṭyatṛptaprayogākṣayatā, bodhipariṇāmanajñānātṛptaprayogākṣayatā, ime catvāro ’kṣayāḥ prayogāḥ;
punar aparaṃ catvāro ’kṣayāḥ prayogāḥ. katame catvāraḥ? gaṇanāgatiprayogākṣayatā tulanāgatiprayogākṣayatā vicāragatiprayogākṣayatā pratyavekṣāgatiprayogākṣayatā, ime catvāro ’kṣayāḥ prayogāḥ;
punar aparaṃ catvāro ’kṣayāḥ prayogāḥ. katame catvāraḥ? saṃkleśahetugatiprayogākṣayatā vyavadānahetugatiprayogākṣayatā saṃkleśahetuparikīrtanaprayogākṣayatā vyavadānaguṇānuśaṃsaparikīrtanaprayogākṣayatā, ime catvāro ’kṣayāḥ prayogāḥ;
punar aparaṃ catvāro ’kṣayāḥ prayogāḥ. katame catvāraḥ? skandhaparīkṣāprayogākṣayatā, dhātuparīkṣāprayogākṣayatā, āyatanaparīkṣāprayogākṣayatā, pratītyasamutpādaparīkṣāprayogākṣayatā, ime catvāro ’kṣayāḥ prayogāḥ;
punar aparaṃ catvāro ’kṣayāḥ prayogāḥ. katame catvāraḥ? saṃskārānityatāparidīpanaprayogākṣayatā saṃskāraduḥkhatāparidīpanaprayogākṣayatā sarvadharmanairātmyaparidīpanaprayogākṣayatā nirvāṇaśāntyupabhogaparidīpanaprayogākṣayatā, ime catvāro ’kṣayāḥ prayogāḥ;
samāsato, bhadanta śāradvatīputra, ye kecid bodhisattvasya prayogās te sarve sarvajñatānimnāḥ sarvajñatāpravaṇāḥ sarvajñatāprāgbhārāḥ. sarvajñatāpy akṣayā, tatas tasmāt sarve bodhisattvānāṃ prayogā apy akṣayāḥ.
ayam ucyate, bhadanta śāradvatīputra, bodhisattvānāṃ akṣayaḥ prayogaḥ;
4th akṣaya: Adhyāśaya
punar aparaṃ bhadanta śāradvatīputra, bodhisattvānām adhyāśayo ’py akṣayaḥ.
No sanskrittat kasya hetoḥ? sarvakuśalamūlādhyālambanatvāt;yat kiṃcid antamaśo bodhisattvaś cintayati tat sarvam kuśalamūlāny adhyāśayenālambate;saṃkramaṇādhyāśayo bhūmibhūmivyavasthānatayā;uttaraṇādhyāśayo viśeṣagamanatayā;agryādhyāśaya uttarottaraviśiṣṭatayā;viśiṣṭādhyāśayo viśeṣadharmāgrahatayā;sarvabuddhadharmapratyakṣādhyāśayaḥ;viśiṣṭabhāgīyadharmādhyālambanādhyāśyaḥ;sarvārambhasamuttāraṇādhyāśayaḥ;vyavasitādhyāśayo vyavasāyāparikhinnatvāt;siddhavratādhyāśayo vrataparipūritvāt;anavakāśādhyāśayaḥ ātmasahāyatvāt;ājāneyabhūmyadhyāśayo ’khaṭuṅkatvāt;dāntabhūmyadhyāśaya āryatvāt;asaṃsṛṣṭādhyāśayo ’nājāneyajanakleśāsaṃsṛṣṭatvāt;duṣkaradānaparityāgādhyāśaya uttamāṅgaśiraḥparityāgatvāt, duṣkaraśīlādhyāśayo duḥśīlasattvatrāṇatvāt, duṣkarakṣāntyadhyāśayo durbalasattvadoṣādhivāsanatvāt, duṣkaravīryādhyāśayaḥ sarvaśrāvakapratyekabuddhakaratalagatabodhiparityāgatvāt, duṣkaradhyānādhyāśayo dhyānānāsvāditatvāt, duṣkaraprajñādhyāśayaḥ sarvakuśalamūlasaṃbhārākuṃsanatvāt;ārabdhacaryāsamuttāraṇādhyāśayaḥ sattvakṛtyasādhanatayā;nirmānādhimānamānātimānāsmimānābhimānonamānamithyāmānādhyāśayo jñānapratyavekṣitatvāt;sarvasattvadaksiṇīyādhyāśayo niṣpratikāratvāt;asaṃtrastādhyāśayo gaṃbhīrabuddhadharmasuviditatvāt;viśeṣagamanādhyāśayo ’dhiṣṭhānagamanatvāt;alīnādhyāśayo bhārāttottāraṇatvāt;akṣayādhyāśayo nityodyuktatvāt;
api cādhyāśaya ucyate sauratyatā bhūteṣu maitratā sattveṣu hitacittatāryeṣu gauravaṃ guruṣu;trāṇatātrāṇeṣu śaraṇatāśaraṇeṣu dvīpatādvīpeṣu parāyaṇatāparāyaṇeṣu sahāyatāsahāyeṣu;ṛjutā kuṭileṣu spaṣṭatā khaṭuṅkeṣu aśaṭhatā śaṭheṣu amāyavitā gahanacariteṣu;kṛtajñatākṛtajñeṣu kṛtaveditā drohiṣu upakāritānupakāriṣu satyatābhūtagateṣu;nirmānatā stabdheṣu aninditā sukṛteṣu anārocanatā paraskhaliteṣu ārakṣaṇatā vipratipanneṣu adoṣadarśanatā sarvopāyakauśalyacaryāsu śuśruṣaṇatā sarvadakṣiṇīyeṣu;pradakṣiṇagrahitānuśāsanīṣu; 111,15: sukhabuddhitāvavādānuśāsanīṣu;saṃvartanatāraṇyavāseṣu;lābhasatkāraślokānarthikatā;kāyajīvānapekṣatā;akuhanatā śuddhādhyāśayatvāt;alapanatā vāksaṃvṛtatvāt;anaiṣpeṣikatātmalābhasaṃtuṣṭatvāt;karmaṇyatāsaṃkliṣṭacittatvāt;saṃsāranimnatā sarvakuśalamūlopacayatvāt;sarvaduḥkhādhivāsanatā sarvasattvāvekṣatvāt;
tasmāt sarve teṣāṃ satpuruṣānām adhyāśayā akṣayāḥ, na sarvaiḥ saṃsārasya kleśair api śakyaṃ kṣapayituṃ sarvapuṇyopastabdhatvāt sarvasattvopajīvatvād akṣayajñānasamudāgamatvāt
ayam ucyate, bhadanta śāradvatīputra, bodhisattvānām akṣayo ’dhyāśayaḥ.
V. Svaparārthakriyā
5th akṣaya: Dāna
atha khalv āyuṣmāñ śāradvatīputro ’kṣayamatiṃ bodhisattvam idam avocat: asti kācid anyā, kulaputra, bodhisattvānām akṣayatā?
akṣayamatir āha: asti, bhadanta śāradvatīputra, bodhisattvānāṃ dānam apy akṣayam. tat kasya hetor? apramāṇatvāt. apramāṇo hi, bhadanta śāradvatīputra, bodhisattvānām dānaparibhogaḥ.
annam annārthibhyo dadāty āyuṣpratibhānasukhabalavarṇopadarśanāya;pānaṃ pānārthibhyo dadāti sarvakleśatṛṣṇāvinodanāya;yānaṃ yānārthibhyo dadāti sukhasamṛddhivastusaṃgrahaṇāya;vastraṃ vastrārthibhyo dadāti hrīrapatrāpyasuvarṇamayavarṇapariśodhanāya;dīpaṃ dīpārthibhyo dadāti tathāgatadivyacakṣuḥparidarśanāya;vādyaṃ vādyārthibhyo dadāti tathāgatadivyaśrotrapariśuddhaye;gandhopalepanaṃ gandhopalepanārthebhyo dadāti śīlaśrutasamādhigandhopalepanāya;mālāṃ mālārthibhyo dadāti dhāraṇīpratibhānabodhyaṅgapuṣpaprāpaṇāya;cūrṇaṃ cūrṇārthibhyo dadāti kāyasya manojñagandhaprāpaṇāya;sarvarasaṃ sarvarasārthibhyo dadāti rasarasāgratāmahāpuruṣalakṣaṇaparipūraye;layanaṃ layanārthibhyo dadāti sarvasattvānāṃ layanaśaraṇaparāyaṇatrāṇakaraṇāya;śayanaṃ śayanārthibhyo dadāti sarvāvaraṇaprahāṇadevabrahmavihāratathāgataśayanaprāpaṇāya;āsanam āsanārthibhyo dadāti sarvatrisahasramahāsahasrabhūmibodhimaṇḍavajrāsanaprāpaṇāya;pariṣkāraṃ pariṣkārārthibhyo dadāti bodhipariṣkāraparipūraye;bhaiṣajyaṃ sarvaglānabhaiṣajyārthibhyo dadāty ajarāmaraṇāmṛtasukhaparipūraye;dāsīdāsaparityāgo bodhisattvānāṃ dānaṃ svatantrasvabalasvayaṃbhūjñānaparipūraye;sarvasuvarṇarajatamaṇimuktāvaiḍūryaśaṅkhaśilāpravāḍaratnaparityāgo bodhisattvānāṃ dānaṃ dvātriṃśanmahāpuruṣalakṣaṇaparipūraye;vicitrabhūṣaṇāni bodhisattvānāṃ dānam aśītyanuvyañjanaparipūraye;cūḍamaṇimukuṭā bodhisattvānāṃ dānam adṛśyoṣṇīṣaprāpaṇāya;aśvahastirathapattivāhanā bodhisattvānāṃ dānaṃ mahāyānaparipūraye;udyānavimānatapovanavihāraparityāgo bodhisattvānāṃ dānaṃ dhyānāṅgāṅgasaṃbhāraparipūraye;priyaputraduhitṛbhāryāparityāgo bodhisattvānāṃ dānam anuttarasamyaksaṃbodhiprītyabhisaṃbodhanāya;dhanadhānyakośakoṣṭāgāraparityāgo bodhisattvānāṃ dānaṃ saddharmakośakoṣṭāgāraparipūraye;grāmanagaranigamarāṣṭrarājadhānījambudvīpacaturdvīparājyaiśvaryaparityāgo bodhisattvānāṃ dānaṃ sarvākāravaropetasaddharmarājabodhimaṇḍagamanāya;sarvasukharatikriḍāparityāgo bodhisattvānāṃ dānaṃ dharmaratyadhimuktiprāpaṇāya.
caraṇe bodhisattvānāṃ dānaṃ saddharmacaraṇabodhimaṇḍagamanāya;karatalo bodhisattvānāṃ dānaṃ sarvasattvasaddharmakaradānāya;karṇanāsā bodhisattvānāṃ dānam anupahatendriyasamāptaye;nayane bodhisattvānāṃ dānaṃ sarvasattvānāvaraṇabuddhacakṣurdharmacakṣuḥprāpaṇāya;uttamāṅgaśiro bodhisattvānāṃ dānaṃ traidhātukaviśiṣṭottamasarvajñajñānaprāpaṇāya;māṃsaśonitaparityāgo bodhisattvānāṃ dānam asāraśarīrādattasāropajīvyatāyai;chaviparityāgo bodhisattvānāṃ dānaṃ mṛdusnigdhasuvarṇamayavarṇapariśodhanāya;asthimajjā bodhisattvānāṃ dānaṃ vajradṛḍhābhedyanārāyāṇakaṭhinabuddhakāyaprāpaṇāya.
punar aparaṃ, bhadanta śāradvatīputra, nāsti bodhisattvānāṃ pratikūlabhogaparyeṣṭidānaṃ;nāsti sattvotpīḍanadānaṃ;nāsti mānotpādanadānaṃ;nāsti bhayatrāsalajjādānaṃ;nāsti pravāritāparityāgadānaṃ;nāsti yathokta ūnadānaṃ;nāsti śubhe saty aśubhadānaṃ;nāsty anadhyāśayadānaṃ;nāsti śāṭhyamāyādānaṃ;nāsti kṛtrimadānaṃ;nāsti karmavipākauddhatyadānaṃ;nāsti mithyāśayadānaṃ;nāsti mohāśayadānaṃ;nāsty eṣaṇāśayadānaṃ;nāsti viparītāśayadānaṃ;nāsty āśraddhyadānaṃ;nāsty apriyadānaṃ;nāsti pratyupasthitadānaṃ;nāsty anurodhadānaṃ;nāsti sattvanānātvadānaṃ;nāsti dakṣiṇīyaparimārgaṇadānaṃ;nāsti sarvasattveṣv adakṣiṇīyāvamanyanādānaṃ;nāsti śīlavadutkarṣaṇāduḥśīlapaṃsanādānaṃ;nāsti pratikāradānaṃ;nāsti kīrtiślokaśabdadānaṃ;nāsty ātmotkarṣaparapaṃsanādānaṃ;nāsti paridāhadānaṃ;nāsti pratisāradānaṃ;nāsti kaukṛtyadānaṃ;nāsty pīḍādānaṃ;nāsti nikrandadānaṃ;nāsti karmavipākaspṛhādānaṃ;nāsty anumitadānaṃ;nāsti krodhadveṣamohavyāpādotpādadānaṃ;nāsti yācanakeṣūpataptadānaṃ;nāsty uccagghanollāpanadānaṃ;nāsti parāṅmukhadānaṃ;nāsty apaviddhadānaṃ;nāsty asatkṛtadānaṃ;nāsty asvahastadānaṃ;nāsty anityadānaṃ;nāsty apraśrabdhadānaṃ;nāsti paraluḍitadānaṃ;nāsti paricchinnadānaṃ;nāsti yathāsamarpita ūnadānaṃ;nāsty utsāhe ’nutsāhadānaṃ;nāsti sattvo na kṣetram iti dānaṃ;nāsty alpāvamanyanādānaṃ;nāsty udāragarvitadānaṃ;nāsti vipratipattidānaṃ;nāsti jātyarthikadānaṃ;nāsti rūpabhogaiśvaryābhiratidānaṃ;nāsti śakrabrahmalokapālaviśvadevotpattipraṇidhidānaṃ;nāsti śrāvakapratyekabuddhayānapariṇāmitadānaṃ;nāsti kumārarājyaiśvaryārthikadānaṃ;nāsty ekajanmakṣayadānaṃ;nāsty alam iti bhūyo vaiyarthyadānaṃ;nāsti sarvajñatācittāpariṇāmitadānaṃ;nāsty akalpikadānaṃ;nāsty akāladānaṃ;nāsti viṣaśastradānaṃ;nāsti sattvaviheṭanadānam.na bodhisattvānāṃ dānaṃ paṇḍitair ninditam.
śūnyatākāraprasādhitaṃ tad dānaṃ tasmāt tad akṣayam;ānimittaparibhāvitaṃ tad dānaṃ tasmāt tad akṣayam;apraṇidhānapratiṣṭhitaṃ tad dānaṃ tasmāt tad akṣayam;anabhisaṃskṛtapariṇāmitaṃ tad dānaṃ tasmāt tad akṣayam;samāttaṃ tad dānaṃ tasmāt tad akṣayam;traidhātukāsaṃsṛṣṭaṃ tad dānaṃ tasmāt tad akṣayam.vimuktiniṣyandaphalaṃ tad dānaṃ tasmāt tad akṣayam;sarvamārātyantanigrahaṇaṃ tad dānaṃ tasmāt tad akṣayam;sarvakleśāsaṃsṛṣtaṃ tad dānaṃ tasmāt tad akṣayam;viśeṣagamanaṃ tad dānaṃ tasmāt tad akṣayam;sukṛtaniyataṃ tad dānaṃ tasmāt tad akṣayam;bodhimārgasaṃbhāropacayaṃ tad dānaṃ tasmāt tad akṣayam.samyakpariṇāmitaṃ tad dānaṃ tasmāt tad akṣayam;bodhimaṇḍālaṃkāravimuktiniṣyandaphalaṃ tad dānaṃ tasmāt tad akṣayam;sarvasattvopajīvyaṃ tad dānaṃ tasmāt tad akṣayam;aparyantaṃ tad dānaṃ tasmāt tad akṣayam;aparihāṇiṃ tad dānaṃ tasmāt tad akṣayam;aparyāpannaṃ tad dānaṃ tasmāt tad akṣayam;aparicchinnaṃ tad dānaṃ tasmāt tad akṣayam;vipulaṃ tad dānaṃ tasmāt tad akṣayam;aniśritaṃ tad dānaṃ tasmāt tad akṣayam;anavasthaṃ tad dānaṃ tasmāt tad akṣayam;anavadyaṃ tad dānaṃ tasmāt tad akṣayam;anapavāditaṃ tad dānaṃ tasmāt tad akṣayam;adāntaṃ tad dānaṃ tasmāt tad akṣayam;anabhibhūtaṃ tad dānaṃ tasmāt tad akṣayam;sarvajñajñānopanāmitaṃ tad dānaṃ tasmāt tad akṣayam.
idam ucyate, bhadanta śāradvatīputra, bodhisattvānām akṣayaṃ dānam.
6th akṣaya: Śīla
atha khalv āyuṣmāñ śāradvatīputro ’kṣayamatiṃ bodhisattvam idam avocat: subhāṣitā tvayeyaṃ, kulaputra, bodhisattvānāṃ dānākṣayatā. pratibhātu te, kulaputra, bodhisattvānāṃ śīlākṣayatām ārabhya, yathā bodhisattvānāṃ śīlam akṣayaṃ bhavet.
akṣayamatir āha: pañcaṣaṣṭyākārair, bhadanta śāradvatīputra, bodhisattvānāṃ pariśuddhaśīlaskandho ’kṣayaḥ. katame pañcaṣaṣṭiḥ? tad yathā:
anupataptatā sarvasattveṣu;asteyatā parabhogeṣu;alubdhatā paradareṣu;avisaṃvādanatā sarvasattveṣu;apaiśunyatā svaparivārasaṃtuṣṭyā;apāruṣyatā dāruṇavadakṣāntyā;asaṃbhinnapralāpitā pralāpasuprativiratyā;anabhidhyā parasukharatyā;avyāpādatā duruktadurāgatavacanapathakṣāntyā;samyagdṛṣṭir anyaśāstrupadeśaviratyā;buddhasya śraddhā cittasyānāvilāt;dharmasya śraddhā dharmatāvaradharmatayā;saṃghasya śraddhā sarvāryagaṇaprītyā;śuśrūṣā gurugauravāt;kāyapraṇāmatā buddhadharmasaṃghapañcamaṇḍalanamaskārāt;aśithilaśīlatānumātreṣv anavadyeṣu bhayadarśanāt;acchidraśīlatānyayānānāśrayāt;akhaṇḍaśīlatā vyasanotpattiprahāṇāt;asaṃsṛṣṭaśīlatā durjanakleśāsaṃsṛṣṭyā;avyākulaśīlataikāntaśukladharmavṛddhyā;āryaśīlatā yatheṣṭagamanāt;praśaṃsitaśīlatā paṇḍitair anindāt;paramaśīlatā smṛtisaṃprajanyapratyupasthānāt;aninditaśīlatā sarvatrānavadyāt;suguptaśīlatendriyarakṣaṇāt;viśrutaśīlatā sarvabuddhadharmacintayā;alpecchaśīlatā kalpikamātṛjñatayā;saṃtuṣṭaśīlatā lobhaprahāṇāt;prakṛtiviviktaśīlatā kāyacittaviviktāt;araṇyavāsaśīlatā saṃsargavivarjanāt;āryavaṃsasaṃtuṣṭaśīlatāparānurodhāt;dhutaguṇasaṃlekhaśīlatā sarvakuśalamūlātmavaśāt;yathāvāditatathācaritaśīlatā devamanuṣyārādhanāt;maitrīśīlatā sarvasattvatrāṇāt;karuṇāśīlatā sarvaduḥkhakṣāntyā;muditāśīlatāsaṃkucitacittāt;upekṣaśīlatā pratighānunayaprahāṇāt;ātmaskhaliteṣu gaveṣaṇaśīlatā svacittanidhyaptyā;paraskhaliteṣv adoṣadarśanatā paracittānurakṣayā;dānaśīlatā sattvaparipācanatvena;parigṛhītaśīlatā prarakṣitaśīlāt;kṣāntiśīlatā sarvasattveṣv apratihatacittāt;vīryaśīlatāvinivartanāt;dhyānaśīlatā dhyānāṅgasaṃbhāropabṛṃhaṇāt;prajñāśīlatā śrutakuśalamūlātṛptyā;śrutaśīlatā śrutasaragrahaṇāt;kalyāṇamitrāśrayaśīlatā bodhyaṅgasaṃbhāravardhanatayā;pāpamitraparivarjanaśīlatā vyasanapathatyāgatayā;kāyanirapekṣāśīlatānityasaṃjñāpratyavekṣayā;jīvitāpratisaraṇaśīlatā kuśalamūlātaptakāritayā;avipratisāraśīlatā śuddhāśayatayā;akṛtrimaśīlatā śuddhaprayogatayā;niṣparidāhaśīlatā śuddhādhyāśayatayā;aparikhedaśīlatā sukṛtakarmatayā;nirmāṇaśīlatānunnatatayā;anuddhataśīlatā vigatarāgatayā;avikṣiptaśīlatā rjukatayā;amukharaśīlatājāneyatayā;vinītaśīlatākopyatayā;śāntaśīlatopaśāntyā;suvacaḥpradakṣiṇagrahaśīlatā yathāvāditathākāritayā;sattvaparipācanaśīlatā saṃgrahavastvanutsargāt;saddharmaparirakṣaśīlatā svadhanāvipraṇāśatayā;sarvāśāparipūrakaśīlatādiśuddhyā;tathāgataśīlasamavasaraṇaśīlatā tacchīlapariṇāmanāt;buddhasamādhisamāpattiśīlatā sarvasattveṣu samacittāt;ebhiḥ pañcaṣaṣtyākārair, bhadanta śāradvatīputra, bodhisattvānāṃ pariśuddhaśīlaskandho ’kṣayaḥ.
punar aparaṃ, bhadanta śāradvatīputra, yatra nāsty ātmasamāropo na sattva na jīva na poṣa na puruṣa na pudgala na manuja na mānavasamāropas tac chīlam;yatra nāsti rūpasamāropo na vedanā na saṃjñā na saṃskāra na vijñānasamāropas tac chīlam;yatra nāsti pṛthivīdhātusamāropo nābdhātu na tejodhātu na vāyudhātusamāropas tac chīlam;yatra nāsti cakṣurnimittasamāropo nāsti rūpanimittasamāropa evaṃ na śrotra na śabda na ghrāṇa na gandha na jihvā na rasa na kāya na spraṣṭavya cittanimittasamāropo nāsti dharmasamāropas tac chīlam;yatra nāsti kāyavākcittasamāropas tac chīlam.
yac chamathalakṣaṇam ekāgratayā tac chīlam;yad vipaśyanālakṣaṇaṃ dharmapravicayakauśalyena tac chīlam.
yā śūnyatāvidyānimittāntatā traidhātukāsaṃsṛṣṭir apraṇihitatā tac chīlam.
yānabhisaṃskārānutpannaprabhāvitānutpādakṣāntis tac chīlam;yākṛtakatā niṣkriyatā tac chīlam;yā pūrvāntānupapannatāparāntācyutatāntarāpratiṣṭhitatā tac chīlam;yā vimalacittatā vijñānāniśritatā manasikārāsaṃsṛṣtis tac chīlam;yā kāmalokānāśrayatā rūpalokānavasthārūpyalokāsthitis tac chīlam;yā rāgarajaḥparivarjanatā vyāpadakhiladoṣapratighāpanayanatā mohāndhakārābhāvatā tac chīlam;yānityānucchedatā pratītyasamutpādāvirodhatā tac chīlam;yā nirahaṃkāratāmamakāratā satkāyadṛṣṭyaniśritatā tac chīlam;yā nāmasaṃketānabhiniveśanatā rūpanimittāniśritatā nāmarūpāsaṃsṛṣṭis tac chīlam;yā hetvananuśayatā dṛṣtiparyutthānāparyutthitatā nīvaraṇakaukṛtyāniśritatā tac chīlam;yā lobhākuśalamūlāsthānatā dveṣākuśalamūlāsthānatā mohākuśalamūlāsthānatā tac chīlam;yāparikhedatā niṣparidāhatā praśrabdhilakṣaṇatā tac chīlam;yā buddhavaṃsānupacchedatā dharmakāyāt, dharmavaṃsānupacchedatā dharmadhātvasaṃbhinnatayā, saṃghavaṃsānupacchedatāsaṃskṛtaprabhāvanayā tac chīlam.
śīlam akṣayaṃ draṣṭavyaṃ, bhadanta śāradvatīputra, prabandhākṣayatvāt.
tat kasya hetoḥ? pṛthagjanānāṃ śīlaṃ kṣīyate upapattyāyatanaiḥ;pañcabāhyābhijñānāṃ śīlaṃ kṣīyate parihīṇābhijñābhiḥ;manuṣyāṇāṃ śīlaṃ kṣīyate kṣīṇadaśakuśalakarmapathaiḥ;kāmalokadevaputrāṇāṃ śīlaṃ kṣīyate kṣīṇapuṇyena;rūpalokadevaputrāṇāṃ śīlaṃ kṣīyate kṣīṇāpramāṇadhyānaiḥ;ārūpyalokadevaputrāṇāṃ śīlaṃ kṣīyate kṣīṇe yathāsamāpannotpāde;sarvaśaikṣāsaikṣaśrāvakānāṃ śīlaṃ kṣīyate nirvāṇānte;pratyekabuddhānāṃ śīlaṃ kṣīyate mahākaruṇāvirahitatvāt.bodhisattvānāṃ tu śīlaṃ, bhadanta śāradvatīputrākṣayam.tat kasya hetoḥ? tathā hi sarvaśīlaṃ tacchīlodayatvāt.tad yathāpi nāma, bhadanta śāradvatīputrākṣayena bījena lābho ’py akṣyaḥ; evam eva, bhadanta śāradvatīputra, bodhicittabījākṣayatvāt tathāgataśīlam akṣayaṃ veditavyaṃ.tasmād ime satpuruṣā akṣayaśīlā ity ucyante.
idam ucyate, bhadanta śāradvatīputra, bodhisattvānām akṣayaṃ śīlam.
7th akṣaya: Kṣānti
athāyuṣmāñ śāradvatīputro ’kṣayamatiṃ bodhisattvam idam avocat: subhāṣitā tvayeyaṃ, kulaputra, bodhisattvānāṃ śīlākṣayatā. pratibhātu te, kulaputra, bodhisattvānāṃ kṣāntyakṣayatām ārabhya, yathā bodhisattvānāṃ kṣāntir akṣayā bhavet.
akṣayamatir āha: dvātriṃśadākārair, bhadanta śāradvatīputra, bodhisattvānāṃ kṣāntir draṣṭavyā. katamair dvātriṃśatā?
anuśayaprahīṇataḥ kṣāntir draṣṭavyā;anupaghātataḥ kṣāntir draṣṭavyā;niṣparidāhataḥ kṣāntir draṣṭavyā;avyāpādataḥ kṣāntir draṣṭavyā;anupanāhataḥ kṣāntir draṣṭavyā;niṣkrodhataḥ kṣāntir draṣṭavyā;niṣkalahataḥ kṣāntir draṣṭavyā;nirvivādataḥ kṣāntir draṣṭavyā.viṣayāvraṇataḥ kṣāntir draṣṭavyā;ātmaparoparakṣaṇataḥ kṣāntir draṣṭavyā;bodhicittānukūlataḥ kṣāntir draṣṭavyā;yoniśaḥ prativedhataḥ kṣāntir draṣṭavyā;udvegavigatarāgataḥ kṣāntir draṣṭavyā;karmavipākapratisaraṇataḥ kṣāntir draṣṭavyā.kāyālaṃkāravibhūṣaṇataḥ kṣāntir draṣṭavyā;vākcittapariśuddhataḥ kṣāntir draṣṭavyā;dṛḍhāśayataḥ kṣāntir draṣṭavyā;akṣaravaśikataḥ kṣāntir draṣṭavyā;aparikalpataḥ kṣāntir draṣṭavyā;svacittanidhyaptitaḥ kṣāntir draṣṭavyā;paracittānurakṣayā kṣāntir draṣṭavyā.brahmalokapathagamanataḥ kṣāntir draṣṭavyā;devamanuṣyasaṃpadanubhavanatayā kṣāntir draṣṭavyā;lakṣaṇānuvyañjanaparipūritaḥ kṣāntir draṣṭavyā;brahmasvararutaghoṣaprāpaṇataḥ kṣāntir draṣṭavyā;sarvāparādhahatataḥ kṣāntir draṣṭavyā;vyāpadakhiladoṣahatataḥ kṣāntir draṣṭavyā;sarvakrodhaprahāṇataḥ kṣāntir draṣṭavyā;sarvākuśalamūlaprahāṇataḥ kṣāntir draṣṭavyā;sarvapratyarthikapramardanataḥ kṣāntir draṣṭavyā;paropakramātikrāntataḥ kṣāntir draṣṭavyā;sarvabuddhadharmaprāpaṇataḥ kṣāntir draṣṭavyā.ebhir dvātriṃśadākārair, bhadanta śāradvatīputra, bodhisattvānāṃ kṣāntir draṣṭavyā.
tatra katamā viśuddhakṣāntiḥ?
paribhāṣito na pratiparibhāṣayati vācaḥ pratiśrutkopamasuprativedhatayā;tāḍito na pratitāḍayati kāyasya pratibimbopamaprativedhatayā;ākruṣṭo na pratyākrośati cittasya māyopamaprativedhatayā;roṣito na pratiroṣayati śāntādhyāśayatayā;avarṇena na pratigham āpadyata ātmaguṇaparipūritayā;varṇena nānunayam āpadyate ’nunmānatayā;lābhena niṣprītikaḥ suvinītatayā;alābhenāpratighaḥ praśāntatayā;yaśasy avismayo jñānaprakalpitatayā;ayaśasā layābhāvo vipulabuddhitayā;nindayā notkṛṣṭacittaḥ susthitatayā;praśaṃsayā na nikṛṣṭacitto ’calanatayā;duḥkhena na parikhidyate sattvāvekṣayā;sukhena nābhiramate saṃskṛtasukhānityatayā;lokadharmair nopalipyate ’niśritatayā;ātmopakramaṃ kṣamate ’paropakramatayā;aṅgapratyaṅgacchedanām apy upādatte bodhyaṅgasaṃbhāraparipūritayā;svakāyacchedanāṃ kṣamate buddhakāyakāmatayā;sarvaduṣkṛtaṃ kṣamate sukṛtakarmabalotpādatayā;dāhaparidāham adhivāsayati sarvatīrthikadhvaṃsanaśūratayā;sarvavratam ārabhate śakrabrahmalokapālābhibhāvanatayā.
punar aparaṃ bhadanta śāradvatīputra, kṣāntir iti yeyam atyantāvraṇatā.tat kasya hetor? anupalambhatvāt.
ākrośatīti kṣāntiḥ sā dvayopalambhakṣāntir, na sātyantakṣāntiḥ;atra ka ākrośatīti kṣāntiḥ sā dharmagaṇanānvavekṣākṣāntir, na sātyantakṣāntiḥ;cakṣuḥ kim ākrośati cakṣur ma iti kṣāntir yathā kiṃ śrotraṃ ghrāṇaṃ jihvāṃ kāyaṃ me manaḥ kim ākrośati mana iti kṣāntiḥ sāyatanānvavekṣākṣāntir, na sātyantakṣāntiḥ;atra na kaścid ākrośatīti kṣāntiḥ sā nairātmyānvavekṣākṣāntir, na sātyantakṣāntiḥ;imā vyañjanasvarakā iti kṣāntiḥ sā pratiśrutkākṣāntir, na sātyantakṣāntiḥ;ayam apy anityo ’ham apy anitya iti kṣāntiḥ sānityāvatārakṣāntir, na sātyantakṣāntiḥ;ayaṃ viparīto ’ham aviparīta iti kṣāntiḥ sā natonnatakṣāntir, na sātyantakṣāntiḥ;ahaṃ yukto ’yam ayukta iti kṣāntiḥ sā yuktāyuktakṣāntir, na sātyantakṣāntiḥ;ahaṃ supathasthito ’yaṃ kupathasthita iti kṣāntiḥ sā mārgāmārgakṣāntir, na sātyantakṣāntiḥ;aham anityatāṃ kṣame nāhaṃ nityatāṃ kṣama iti kṣāntiḥ sā pratipakṣaprahāṇakṣāntir, na sātyantakṣāntiḥ;ahaṃ duḥkhaṃ kṣame nāhaṃ sukhaṃ kṣame, ’ham anātmatāṃ kṣame nāham ātmatāṃ kṣame, ’ham aśubhaṃ kṣame nāhaṃ śubhaṃ kṣama iti kṣāntiḥ sā pratipakṣaprahāṇakṣāntir, na sātyantakṣāntiḥ;ahaṃ śūnyatāṃ kṣame nāhaṃ dṛṣṭigataṃ kṣame, ’ham ānimittaṃ kṣame nāhaṃ nimittavikalpaṃ kṣame, ’ham apraṇidhānaṃ kṣame nāhaṃ praṇidhānaṃ kṣame, ’ham anabhisaṃskāraṃ kṣame nāham abhisaṃskāraṃ kṣame, ’haṃ sarvakleśakṣayaṃ kṣame nāhaṃ kleśān kṣame, ’haṃ kuśalaṃ kṣame nāham akuśalaṃ kṣame, ’haṃ lokottaraṃ kṣame nāhaṃ laukikaṃ kṣame, ’ham anavadyaṃ kṣame nāhaṃ sāvadyaṃ kṣame, ’ham anāsravaṃ kṣame nāhaṃ sāsravaṃ kṣame, ’haṃ vyavadātaṃ kṣame nāhaṃ saṃkliṣṭaṃ kṣame, ’haṃ nirvāṇaṃ kṣame nāhaṃ saṃsāraṃ kṣama iti kṣāntiḥ sā pratipakṣaprahāṇakṣāntir, na sātyantakṣāntiḥ.
tatra katamātyantakṣāntiḥ?
yaḥ śūnyatāprativedhas, tatra na dṛṣṭigatasaṃghātaḥ nāpi śūnyatāsamāropo dṛṣṭigatam eva śūnyam iti, yehakṣāntiḥ sātyantakṣāntiḥ.ya ānimittaprativedhas, tatra na nimittākārasaṃghāto nāpy ānimittasamāropo nimittākāra eva śūnya iti, yehakṣāntiḥ sātyantakṣāntiḥ.yo ’praṇidhānaprativedhas, tatra na praṇidhānasaṃghāto nāpi praṇidhānasamāropaḥ praṇidhānam eva śūnyam iti, yehakṣāntiḥ sātyantakṣāntiḥ.yo ’nabhisaṃskāraprativedhas, tatra nābhisaṃskārasaṃghāto nāpy anabhisaṃskārasamāropo ’bhisaṃskāra eva śūnya iti, yehakṣāntiḥ sātyantakṣāntiḥ.yaḥ kleśakṣayaprativedhas, tatra na kleśasaṃghāto nāpi kleśakṣayasamāropaḥ kleśā eva śūnyā iti, yehakṣāntiḥ sātyantakṣāntiḥ.yaḥ kuśalaprativedhas, tatra nākuśalasaṃghāto nāpi kuśalasamāropo ’kuśalam eva śūnyam iti, yehakṣāntiḥ sātyantakṣāntiḥ.yo lokottaraprativedhas, tatra na laukikasaṃghāto nāpi lokottarasamāropo laukikam eva śūnyam iti, yehakṣāntiḥ sātyantakṣāntiḥ.yo ’navadyaprativedhas, tatra na sāvadyasaṃghāto nāpy anavadyasamāropaḥ sāvadyam eva śūnyam iti, yehakṣāntiḥ sātyantakṣāntiḥ.yo ’nāsravaprativedhas, tatra nāsravasaṃghāto nāpy anāsravasamāropa āsravam eva śūnyam iti, yehakṣāntiḥ sātyantakṣāntiḥ.yo vyavadānaprativedhas, tatra na saṃkleśasaṃghāto nāpi vyavadānasamāropaḥ saṃkleśa eva śūnya iti, yehakṣāntiḥ sātyantakṣāntiḥ.yo nirvāṇaprativedhas, tatra na saṃsārasaṃghāto nāpi nirvāṇasamāropaḥ saṃsāra eva śūnya iti, yehakṣāntiḥ sātyantakṣāntiḥ.
yad anutpannam anutpādam asaṃbhūtaṃ, tasminn asaṃbhūte nāsti vināśaḥ kaścana, avināśatvān nāsti kṣayaḥ, yehakṣāntiḥ sātyantakṣāntiḥ.
yad akṛtam anabhisaṃskṛtam asamāropitam avikalpitam aprasādhitam anupadiṣṭam anupāttaṃ tatra nāsty utpādaḥ kaścana, yad anutpannaṃ tan notpadyate, yan notpadyate sātyantakṣāntiḥ.yā saivaṃkṣāntiḥ sānutpattike kṣāntir, yānutpādakṣāntiḥ sātyantakṣāntiḥ.evaṃkṣāntipratividdho bodhisattvo vyākaraṇakṣāntipratilabdho bhavati.
iyam ucyate, bhadanta śāradvatīputra, bodhisattvānām akṣayā kṣāntiḥ.
asminn akṣayamatinā bodhisattvena kṣāntyakṣayatāparivarte nirdiṣṭe sā sarvāvatī parṣad akṣayamater bodhisattvasya sādhukāram adāt; akṣayamater bodhisattvasya pūjanāyādṛṣṭaśrutapūrvaiḥ puṣpadhūpagandhamālāvilepanacūrṇavastracchattradhvajadivyapatākair avakirati sma. tūryāḥ parāhatā: ya imāṃ kṣāntyakṣayatāṃ śrutvā nottrasyanti na saṃtrasyanti na saṃtrāsam āpadyante te sattvās tathāgatakṣāntaya ity udānam udānayām āsa. tāvat te tān puṣpadhūpagandhamālāvilepanacūrṇavastracchattradhvajadivyapatākān avakiranti sma yāvat paripūrṇaś cūḍikāvabaddhas trisāhasramahāsāhasralokadhātuḥ.
atha khalu bhagavān akṣayamatiṃ bodhisattvam idam avocat: bhājanaṃ kuru, kulaputraiṣāṃ puṣpadhūpagandhamālāvilepanacūrṇavastracchattradhvajadivyapatākānām.
akṣayamatir āha: bhājanaṃ bodhisattvānāṃ, bhagavan, ātmakāyo ’sty adhiṣṭhānabalādānatvād, ahaṃ kariṣyāmi.
atha khalv akṣayamatir bodhisattvas tasyāṃ velāyāṃ sarvarūpakāyapraveśo nāma bodhisattvasamādhiṃ samāpadyate sma. samanantarasamāpanne te puṣpadhūpagandhamālāvilepanacūrṇavastracchattradhvajadivyapatākās tasya kāyāntarībhūtā, na ca tasya kāye pūrṇatvaṃ vonatvaṃ vā prajñāyate sma.
atha khalu mahāvyūho nāma bodhisattvas tasyām eva parṣadi saṃnipatito niṣaṇṇo ’kṣayamatiṃ bodhisattvam idam avocat: ko nāmāyaṃ, kulaputra, samādhir yasmin sthitas tvaṃ tāvantaḥ puṣpadhūpagandhamālāvilepanacūrṇavastracchattradhvajadivyapatakās tava kāyāntargato ’pi na ca tava kāye pūrṇatvaṃ vonatvaṃ vā prajñāyate?
akṣayamatir āha: sarvarūpakāyapraveśo nāmāyaṃ, kulaputra, samādhiḥ.
mahāvyūho bodhisattva āha: kaḥ punaḥ, kulaputrāsya samādher gocaraḥ?
akṣayamatir āha: yāvanto rūpāvabhāsāḥ, kulaputrāsmiṃs trisāhasramahāsāhasralokadhātau, te sarve matkāye praviṣṭo ’pi matkāyadharmatāyāṃ na syād upacayo vāpacayo vā.
atha khalu tasyāḥ parṣadaḥ keṣāṃcid bodhisattvānāṃ keṣāṃcid devamanuṣyānām etad abhavad: vayam apy asya samādher prabhāvaṃ darśayiṣyāma iti.
atha khalu bhagavāṃs teṣāṃ bodhisattvānāṃ teṣāṃ ca devamanuṣyāṇām āśayam ājñāyākṣayamatiṃ bodhisattvam idam avocat: saṃdarśaya, kulaputrāsya samādher prabhāvam.
atha khalv akṣayamatir bodhisattvo ’sya samādher suparibhāvitatvāt tāṃ sarvāvatīṃ parṣadaṃ, tāṃś ca daśadiksaṃnipatitān bodhisattvān, bhagavantaṃ ca bhikṣsaṃghena parivṛtaṃ svakāye praveśayati sma. praveśayitvā ca tādṛśaṃ bhogaparibhogaṃ yādṛśo vibhūṣaṇarājasya tathāgatasya buddhakṣetre sarvalokadhātuvyūhe bodhisattvānāṃ bhogaparibhogaḥ saṃdarśayati sma. sā sarvāvatī paṣac cākṣayamater bodhisattvasya kāyāntarībhūtam ātmānaṃ saṃjānīte sma. atha khalv akṣayamatir bodhisattva idaṃ mahāprātihāryaṃ saṃdṛśya tāṃ sarvāvatīṃ parṣadam, tāṃś ca daśadiksaṃnipatitān bodhisattvān, bhagavantaṃ ca bhikṣusaṃghena parivṛtaṃ punar eva yathāsthāne sthāpayām āsa.
atha khalu mahāvyūho bodhisattvo ’kṣayamatiṃ bodhisattvam idam avocat: āścaryaḥ, kulaputrāsya samādheḥ prabhāvaḥ.
akṣayamatir āha: sarva trisāhasramahāsāhasralokadhātur mama kāye mayā praveśito ’pi, kulaputra, na matkāyasya dharmatāyāṃ pūrṇatvaṃ vonatvaṃ vā prajñāyeta.
asmin kṣāntyakṣayatāparivarte dharmaparyāye nirdiśyamāne ’smiṃś ca prātihārye saṃdṛśyamāne ṣaṭsaptatidevamānuṣikaprajānayutānām anuttarāyāṃ samyaksaṃbodhau cittāny utpāditāni, dvādaśānāṃ ca bodhisattvasahasrāṇām anutpattikadharmakṣāntiḥ pratilabdhā.
8th akṣaya: Vīrya
atha khalv āyuṣmāñ śāradvatīputro ’kṣayamatiṃ bodhisattvam idam avocat: subhāṣitā tvayeyaṃ, kulaputra, bodhisattvānām kṣāntyakṣayatā. pratibhātu te, kulaputra, bodhisattvānāṃ vīryākṣayatām ārabhya, yathā bodhisattvānāṃ vīryam akṣayaṃ bhavet.
akṣayamatir āha: aṣṭāv imāni, bhadanta śāradvatīputra bodhisattvānāṃ vīryasamādānāni. katamāny aṣṭau? tad yathā: akṣayaḥ saṃnāhaḥ; akṣayaḥ parākramaḥ; akṣayaḥ samudānayaḥ; akṣayaḥ sattvaparipākaḥ; akṣayaḥ puṇyasaṃbhāraḥ; akṣayo jñānasaṃbhāraḥ; akṣayaḥ prajñāsaṃbhāraḥ; akṣayaḥ sarvabuddhadharmasamudānayasaṃbhāraḥ.
tatra, bhadanta śāradvatīputra, katamo bodhisattvasyākṣayaḥ saṃnāhaḥ?
yo ’yaṃ saṃsārāparikhinnaḥ sa na kalpagaṇanayā bodhiṃ paryeṣate: iyataḥ kalpān saṃnatsyāmi, iyataḥ kalpān na saṃnatsyāmīti. api tu khalv acintyaṃ saṃnāhaṃ saṃnahyate: yāvatī pūrvākoṭiḥ saṃsārasya yady etāvad ekaṃ rātridivaṃ bhavet, evaṃrūpai rātridivaiḥ pañcadaśadaivasikena pakṣeṇa triṃśaddaivasikena māsena dvādaśamāsikena pakṣeṇa triṃśaddaivasikena māsena dvādaśamāsikena saṃvatsareṇa, anayā varṣagaṇanayā yāvad varṣaśatasahasreṇaikaṃ bodhicittam utpādayeyam ekaṃ ca tathāgatam arhantaṃ samyaksaṃbuddhaṃ paśyeyam; anena praveśenānayā gaṇanayā gaṅgānadīvālikāsamaiś cittotpādais tathāgatadarśanaiś caikasyāpi sattvasya cittacaritaṃ jānīyām; anenaiva praveśenānayā gaṇanayā sarvasattvānām api tāvadbhis tāvadbhiś cittotpādais tathāgatadarśanaiś caikaikasya cittacaritāni prajānīyām ity anavalīnaḥ saṃnāhaḥ.
yo dānapāramitāparipūranāyānenaiva praveśenānayā gaṇanayā gaṅgānadīvālikāsamāṃs tathāgatān upasthāpayeyam; śīlapāramitāparipūraṇāyānenaiva praveśenānayā gaṇanayā gaṅgānadīvālikāsamāṃs tathāgatān upasthāpayeyam; evaṃ kṣāntivīryadhyānaprajñāpāramitāparipūraṇāya sarvalakṣaṇaparipūraṇāya ca sarvatathāgatabalavaiśāradyāveṇikabuddhadharmaparipūraṇāya ca gaṅgānadīvālikāsamāṃs tathāgatān upasthāpayeyam; anenaiva praveśenānayā gaṇanayā tair gaṅgānadīvālikāsamānām tathāgatānāṃ darśanair bodhicittaiś caikaṃ mahāpuruṣalakṣaṇam abhinirhareyam, anena paryāyena sarvalakṣaṇānuvyañjanapariniṣpattim abhinirhareyam ity anavalīnaḥ saṃnāho ’yaṃ bodhisattvasyākṣayaḥ saṃnāhaḥ.
tatra katamo bodhisattvasyākṣayaḥ parākramaḥ?
yas trisāhasramahāsāhasram api lokadhātum agninā paripūrṇam avagāhyatathāgatadarśanotsāho bodhisattvasyākṣayaḥ parākramaḥ;dharmaśravaṇotsāho bodhisattvasya parākramaḥ;sattvaparipākotsāho bodhisattvasya parākramaḥ;sarvakuśaladharmotsāho bodhisattvasya parākramaḥ;sarvajñajñānotsāho bodhisattvasya parākramaḥ.parārthāvakramo bodhisattvasya parākramas, tenocyate parākramaḥparapraśamanaparadamanaparaparinirvāṇāvakramas, tenocyate parākramaḥ;aśithilāsaṃkucitadṛḍhāvivāryakalyāṇāśayamahākaruṇāyāṃ sthitaḥ satatasattvārthānuyuktāvakramas, tenocyate parākramaḥ.
kramotkṣepe kramanikṣepe sarvatra gamane bodhicittaṃ sākṣātkaroti, sattvāvekṣayāpy avekṣate, kleśapakṣe na patati; ayaṃ bodhisattvasyākṣayaḥ parākramaḥ.
tatra katamo bodhisattvasyākṣayaḥ samudānayaḥ?
yā yathotpannotpannasya kuśalacittasya bodhipariṇāmanāyaṃ bodhisattvasyākṣayaḥ samudānayaḥ. tat kasya hetor? bodhipariṇāmitatvāt.
na hi bodhipariṇāmitasya kuśalamūlasyāntarā kaścit parikṣayaḥ paryavadānaṃ yāvan na bodhimaṇḍaniṣadanam. tad yathāpi nāma, bhadanta śāradvatīputra, mahāsamudrapatitasyodakabindor nāsty antarā parikṣayaḥ paryavadānaṃ yāvan na kalpaparyavasāna, evam eva bodhipariṇāmitasya kuśalamūlasya nāsty antarā kaścit parikṣayaḥ paryavadānaṃ yāvan na bodhimaṇḍaniṣadanam.
samudānaya iti yo ’yaṃ samyag ānayaḥ.saṃprasthito yāni kuśalamūlāni samudānayati, tāni kuśalamūlāni sarvasattvaparitrāṇāya sarvasattvaparipācanāya sarvasattvakuśalamūlāvatāraṇāya pariṇāmayati.tāni kuśalamūlāni sarvajñajñānābhinirhārāya pariṇāmayati.tāni kuśalamūlāni sarvasattvopajīvyāya pariṇāmayati;tāni kuśalamūlāni sarvasattvaparinirvāṇasarvajñajñānapratiṣṭhāpanāya pariṇāmayati.asau bodhisattvasyākṣayaḥ samudānayaḥ.
tatra katamo bodhisattvasyākṣayaḥ sattvaparipākaḥ?
apramāṇaḥ sattvadhātuḥ, tatra bodhisattvenānayā gaṇanayā praveṣṭavyam: yady aham ekasminn ahni trisāhasramahāsahasralokadhātuparyāpannān api sattvān paripācayeyam, anena nayenāprameyān apy asaṃkhyeyān apy acintyān api kalpān sattvadhātūn paripācayeyam, tāvad aprameyān tāvad asaṃkhyeyān tāvad acintyān sattvadhātūn paripācayeyam, evaṃ kṛtvāpi na sattvānāṃ śatatamīm api kalāṃ paripācayām āsa na sahasratamīm api śatasahasratamīm api koṭitamīm api koṭiśatatamīm api koṭisahasratamīm api koṭiśatasahasratamīm api kalāṃ saṃkhyām api gaṇanām apy upamām apy upaniṣadam api paripācayām āseti prabhāvanām imāṃ śrutvā yadi bodhisattvo nottrasyeta na saṃtrasyet na saṃtrāsam āpadyeta, sa ārabdhavīryo bodhisattvo veditavyaḥ. ayaṃ bodhisattvasyākṣayaḥ sattvaparipākaḥ.
tatra katamo bodhisattvasyākṣayaḥ puṇyasaṃbhāraḥ?
bodhisattvasya puṇyam apramāṇaṃ, tatra bodhisattvenānayā gaṇanayā praveṣṭavyam: yāvat sarvasattvānāṃ cātītānāṃ ca pratyutpannānāṃ cānāgatānāṃ ca sarvaśaikṣāśaikṣāṇāṃ ca śrāvakāṇāṃ pratyekabuddhānāṃ puṇyaṃ tāvatā puṇyena śataguṇitena tathāgatakāyasyaiko romakūpo niṣpadyeta; evaṃ yāvān sarvaromakūpaparyāpannaḥ puṇyaskandhaḥ śataguṇitas tenaikena samudānītena nirargaḍapuṇyaskandhena tathāgatakāyasyaikam anuvyañjanaṃ niṣpadyeta; evaṃ sarvānuvyañjanāny ekaikaśaḥ pariniṣpadyante; evaṃ yāvān sarvavyañjanaparyāpannapramāṇaḥ puṇyaskandhaḥ sahasraguṇitas tenaikena samudānītena nirargaḍapuṇyaskandhena tathāgatasyaikaṃ mahāpuruṣalakṣaṇam abhiniṣpadyeta; evaṃ kāyasya triṃśadmahāpuruṣalakṣaṇāny ekaikaśo ’bhiniṣpadyeran; yāvāṃs triṃśadmahāpuruṣalakṣaṇaparyāpannaḥ puṇyaskandho daśasahasraguṇitas tenaikena samudānītena nirargaḍapuṇyaskandhena tathāgatakāyasyorṇakośo mahāpuruṣalakṣaṇam abhiniṣpadyeta; yāvān kośaparyāpannaḥ puṇyaskandhas tasmāc chatasahasraguṇitena samudānītena puṇyaskandhena tathagatakāyasyoṣṇīṣaśīrsānavalokitamūrdho mahāpuruṣalakṣaṇam abhiniṣpadyeta; tasmād uṣṇīṣaparyāpannaḥ puṇyaskandhāt koṭiśatasahasraguṇitena tadavaśeṣenāpi tena samudānītena puṇyaskandhena tathāgatasya dharmaśaṅkhaḥ pariniṣpadyeta, tena dharmaśaṅkhena tathāgata ākāṅkṣamāṇo ’nantāparyanteṣu lokadhātuṣu śabdam ādāyet yathā dharmavinayāśayaśraddhayā sarvasattvānām indriyāṇi saṃtarpayet; imaṃ bodhisattvasya puṇyasaṃbhārapraveśaṃ śrutvā nottrasyen na saṃtrasyen na saṃtrāsam āpadyeta; ayaṃ bodhisattvasyākṣayaḥ puṇyasaṃbhāraḥ.
tatra katamo bodhisattvasyākṣayo jñānasaṃbhāraḥ?
bodhisattvasya jñānasaṃbhāro ’pramāṇaḥ, tatra bodhisattvenānayā gaṇanayā praveṣṭavyam: ye sattvās trisāhasramahāsāhasralokadhātau sthitās te cet sarve śraddhānusārijñānānvitā bhaveyus teṣāṃ jñānaṃ dharmānusārijñānasya śatatamīm api kalām nopaiti sahasratamīm api śatasahasratamīm api koṭitamīm api śatakoṭitamīm api sahasrakoṭitamīm api śatasahsrakoṭitamīm api kalāṃ saṃkhyām api kalām apy upamām apy upaniṣadam api nopaiti. evaṃ dharmānusārijñānānvitānām aṣṭamakajñānasya; aṣṭamakajñānānvitānāṃ srotaāpannajñānasya; srotaāpannajñānānvitānāṃ sakṛdāgāmijñānasya; sakṛdāgāmijñānānvitānām anāgāmijñānasya; anāgāmijñānānvitānām arhajjñānasya; arhajjñānānvitānāṃ pratyekabuddhajñānasya; pratyekabuddhajnānānvitānāṃ jñānaṃ kalpaśataniryātabodhisattvajñānasya śatatamīm api kalāṃ nopaiti yāvad upamām apy upaniṣadaṃ nopaiti; kalpaśataniryātabodhisattvajñānānvitānāṃ kṣāntipratilabdhabodhisattvajñānasya; kṣāntipratilabdhabodhisattvajñānāvitānām avaivartikabodhisattvajñānasya; avaivartikabodhisattvajñānānvitānāṃ jñānam ekajātipratibaddhabodhisattvajñānasya śatatamīm api kalāṃ nopaiti. ye sattvās trisāhasramahāsāhasralokadhātau sthitās te cet sarva ekajātipratibaddhabodhisattvajñānānvitā bhaveyur bodhimaṇḍaniṣaṇṇabodhisattvajñānasya śatatamīm api kalāṃ nopaiti yāvad upamām apy upaniṣadam api nopaiti. ye sattvā anantāparyanteṣu lokadhātuṣu sthitās te cet sarve bodhimaṇḍaniṣaṇṇabodhisattvajñānānvitā bhaveyus teṣāṃ tathāgatasya sthānāsthānajñānabalasya śatatamīm api kalāṃ nopaiti yāvad upamām apy upaniṣadam api nopaiti. evaṃ tathāgatasya sarvabalavaiśāradyāṣṭādaśāveṇikabuddhadharmapariniṣpattikramaḥ; yo bodhisattva imaṃ jñānasaṃbhārapraveśaṃ śrutvā nottrasyen na saṃtrasyen na saṃtrāsam āpadyeta; ayaṃ bodhisattvasyākṣayo jñānasaṃbhāraḥ.
tatra katamo bodhisattvasyākṣayaḥ prajñāsaṃbhāraḥ?
yat sarvasattvacittacaryāpraveśajñānaṃ so ’kṣayaḥ prajñāsaṃbhāraḥ: yāvanti sarvasattvānām atītāny anāgatāni ca pratyutpannāni ca cittāni tāni ced ekasattvasyaikasmiṃś cetasa ābhoge bhaveyur, anena nayena sarvasattvāś cet tāvadbhir apramāṇaiś cittaiḥ paripūrṇā bhaveyur; ye sarvasattvānām atītā anāgatāś ca pratyutpannāś ca rāgā dvesā mohās te cet sarva ekasattvasyaikasmiṃś cetasi bhaveyur, anena paryāyena sarvasattvāś cet tāvadbhir apramāṇaiḥ kleśaiḥ paripūrṇacittā api bhaveyuḥ; tatra bodhisattvo yenaikena saṃbhṛtena prajñāsaṃbhāreṇa yāvantāś cittotpādas teṣāṃ sattvānām cittaparyāpannās te sarve cittotpādāḥ ālaṃbanam praty utpannā bhagnavilīnā jñāyante, tādṛśaṃ prajñāsaṃbhāram utpādayet; na syāt teṣāṃ sattvānāṃ traikālikānāṃ cittābhāsānāṃ kleśābhāsānāṃ ca kiṃcid ajñānam.
tad yathāpi nāma, bhadanta śāradvatīputra, nāsti kiṃcid anenākāśenāvyaptam, evam eva nāsti kaścit teṣāṃ sattvānāṃ traikālikaś cittapratibhāso vā kleśapratibhāso vāprakāśito ’parijñāto ’nayā bodhisattvasya prajñayā.
ayaṃ bodhisattvasyākṣayaḥ prajñāsaṃbhāraḥ.
tatra katamo bodhisattvasyākṣayaḥ sarvabuddhadharmasamudānayasaṃbhāraḥ?
yaḥ sarvakuśalamūlasaṃbhāropacayaḥ sarvapāramitāsaṃbhāropacayaś ca sarvabodhipakṣikadharmasaṃbhāropacayaś ca so ’kṣayaḥ sarvabuddhadharmasamudānayasaṃbhāraḥ. prathamacittotpādaprabhṛti yāvad bodhimaṇḍaniṣadanād yo bodhicittotpādālambanaprayogopacayo, yaiś ca kuśalacittotpādasaṃbhāraiḥ sarvabuddhadharmāḥ samudānītā, ayaṃ bodhisattvasyākṣayaḥ sarvabuddhadharmasamudānayasaṃbhāraḥ.
aṣṭāv amūni, bhadanta śāradvatīputra, bodhisattvānāṃ vīryasamādānāni.
punar aparaṃ, bhadanta śāradvatīputra, bodhisattvānām akṣayaṃ vīryaṃ yā kuśalakāyakarmapratiṣṭhā, kuśalavākkarmapratiṣṭhā, kuśalamanaḥkarmapratiṣṭhā. tat kasya hetoḥ? yad yāvad vīryaṃ tat sarvaṃ kāyavākcittasahagatam.
kāyavāgvīryābhāṃ cittavīryam evotkṛṣtaṃ smṛtam.
tatra katamac cittavīryam?
cittapravṛttiś cittasthitiś ca.
tatra katamā cittapravṛttiḥ? yā bodhicittārambhatā. tatra katamā cittasthitiḥ? yā bodhicittopaśāntiḥ.
tatra katamā pravṛttiḥ? yā sattveṣu mahākaruṇā. tatra katamā sthitiḥ? yā nairātmyakṣāntiḥ.
tatra katamā pravṛttiḥ? yā sattvasaṃgrahatā. tatra katamā sthitiḥ? sarvadharmāgrahaṇatā.
tatra katamā pravṛttiḥ? yā saṃsārāparikhedatā. tatra katamā sthitiḥ? yā traidhātukānupalambhatā.
tatra katamā pravṛttiḥ? yā sarvāstiparityāgatā. tatra katamā sthitiḥ? yā dānāmanyanā.
tatra katamā pravṛttiḥ? yā śikṣāsamādānatā. tatra katamā sthitiḥ? yā śikṣāmanyanā.
tatra katamā pravṛttiḥ? yā kṣāntyadhivāsanatā. tatra katamā sthitiḥ? yā cittāvraṇatā.
tatra katamā pravṛttiḥ? yā sarvakuśalamūlārambhatā. tatra katamā sthitiḥ? yā cittavivekatā.
tatra katamā pravṛttiḥ? yā dhyānasamudānayatā. tatra katamā sthitiḥ? yā cittanidhyaptiḥ.
tatra katamā pravṛttiḥ? yā śrutātṛptatā. tatra katamā sthitiḥ? yā yoniśomanasikāratā.
tatra katamā pravṛttiḥ? yā yathāśrutadharmadeśanā. tatra katamā sthitiḥ? yā nirabhilāpyadharmatā.
tatra katamā pravṛttiḥ? yā jñānasaṃbhāraparyeṣṭiḥ. tatra katamā sthitiḥ? yā prapañcātyantsamucchedatā.
tatra katamā pravṛttiḥ? yā brahmavihāropacayatā. tatra katamā sthitiḥ? yā samyagjñānopekṣā.
tatra katamā pravṛttiḥ? yā pañcābhijñāparipūriḥ. tatra katamā sthitiḥ? yānāsravaparijayatā.
tatra katamā pravṛttiḥ? yā smṛtyupasthānotpādatā. tatra katamā sthitiḥ? yāsmṛtimanasikāratā.
tatra katamā pravṛttiḥ? yā samyakprahāṇaprayogatā. tatra katamā sthitiḥ? yā kuśalākuśalacittaprahāṇatā.
tatra katamā pravṛttiḥ? yā rddhipādābhinirhāratā. tatra katamā sthitiḥ? yānābhogakriyābhogatā.
tatra katamā pravṛttiḥ? yendriyakuśalatā. tatra katamā sthitiḥ? yānindriyadharmapratyavekṣā.
tatra katamā pravṛttiḥ? yā balasamudānayatā. tatra katamā sthitiḥ? yānavamardanīyajñānatā.
tatra katamā pravṛttiḥ? yā bodhyaṅgasamudānayatā. tatra katamā sthitiḥ? yā dharmapravicayajñānakauśalyajñānatā.
tatra katamā pravṛttiḥ? yā mārgasaṃbhāraparyeṣtiḥ. tatra katamā sthitiḥ? yā na kvacidgamanatā.
tatra katamā pravṛttiḥ? yā śamathaparyeṣṭiḥ. tatra katamā sthitiḥ? yā śamathaśāntacittatā.
tatra katamā pravṛttiḥ? yā vipaśyanācaryā. tatra katamā sthitiḥ? yā dharmatājñānatā.
tatra katamā pravṛttiḥ? yā hetvavabodhatā. tatra katamā sthitiḥ? yā hetuparijñānatā.
tatra katamā pravṛttiḥ? yā parato ghoṣaśravaṇatā. tatra katamā sthitiḥ? yā dharmapratipattiḥ.
tatra katamā pravṛttiḥ? yā kāyālaṃkāratā. tatra katamā sthitiḥ? yā kāyadharmatā.
tatra katamā pravṛttiḥ? yā vāgalaṃkāratā. tatra katamā sthitiḥ? ya āryatuṣnībhāvaḥ.
tatra katamā sthitiḥ? yā triṣu vimokṣeṣv adhimuktiḥ. tatra katamā sthitiḥ? yākriyā.
tatra katamā pravṛttiḥ? yā caturmāraparihāratā. tatra katamā sthitiḥ? yā kleśavāsanāpratisaṃdhyudghātatā.
tatra katamā pravṛttiḥ? yopāyadarśanatā. tatra katamā sthitiḥ? yā prajñādarśanatā.
tatra katamā pravṛttiḥ? yārambhadarśanatā. tatra katamā sthitiḥ? yāsthitikriyā.
tatra katamā pravṛttiḥ? yā saṃketadarśanatā. tatra katamā sthitiḥ? yā paramārthadarśanatā.
idam ucyate cittavīryam. tatra yas tasyāś cittavīryākṣayatāyāḥ paripūraṇāya sarvapravṛttisthitaḥ sarvanimittāpagataḥ sa sarvanimittakarmeṣu sthito ’pi jñānakarmani sthitaḥ, sa sarvakarmāṇi jñānakāryāṇi kuryāt.
tatra katamad bodhisattvasya jñānakarma?
yat kuśalamūlahetoḥ sarvasattveṣu mahākaruṇāhetoś ca saṃskṛtam notsṛjati, buddhajñānahetor asaṃskṛte na patati.
iyam ucyate bodhisattvānāṃ vīryapāramitā.
asyām akṣayāyāṃ vīryapāramitāyāṃ nirdiśyamāṇāyāṃ ṣaṭsaptatīnāṃ devamānuṣikaprajānayutānām anuttarāyāṃ samyaksaṃbodhau cittāny utpāditāni, dvātriṃśatīnāṃ ca bodhisattvasahasrāṇām anutpattikadharmakṣāntiḥ pratilabdhā.
9th akṣaya: Dhyāna
atha khalv āyuṣmāñ śāradvatīputro ’kṣayamatiṃ bodhisattvam idam avocat: subhāṣitā tvayeyaṃ, kulaputra, bodhisattvānāṃ vīryākṣayatā. pratibhātu te, kulaputra, dhyānākṣayatām ārabhya, yathā bodhisattvānāṃ dhyānam akṣayaṃ bhavet.
akṣayamatir āha: ṣoḍaśākārā, bhadanta śāradvatīputra, bodhisattvānāṃ dhyānapāramitākṣayatā, sā śrāvakapratyekabuddhānāṃ na saṃvidyate.
tatra katame ṣoḍaśākārāḥ? tad yathā:atanmayaṃ bodhisattvānāṃ dhyānaṃ tathāgatadhyānaparipūritayā;anāsvāditaṃ bodhisattvānāṃ dhyānam ātmasaukhyāsaktatayā;mahākaruṇālambanaṃ bodhisattvānāṃ dhyānaṃ sarvasattvakleśaprahāṇatayā;samādhivyāvartanaṃ bodhisattvānāṃ dhyānaṃ kāmadhātvālambanatayā;kṛtābhijñāparikarmaṃ bodhisattvānāṃ dhyānaṃ sarvasattvacittacaryājñātayā;cittakarmaṇyaṃ bodhisattvānāṃ dhyānaṃ cittaiśvaryajñānatayā;dhyānavimokṣasamādhisamāpattivyutthānajñānaṃ bodhisattvānāṃ dhyānaṃ rūpārūpyadhātvabhibhāvanatayā;śāntapraśāntaṃ bodhisattvānāṃ dhyānaṃ sarvaśrāvakapratyekabuddhasamāpattyabhibhāvanatayā;akopyam bodhisattvānāṃ dhyānam atyantaniṣṭhatayā;vipratipattipratipakṣaṃ bodhisattvānāṃ dhyānaṃ sarvakleśavāsanāpratisaṃdhisamudghātatayā;prajñāvatāraṃ bodhisattvānāṃ dhyānaṃ sarvalokottīrṇatayā;sarvasattvāśayapūrvaṃgamaṃ bodhisattvānāṃ dhyānaṃ sarvasattvottāraṇatayā;triratnavaṃśānupacchedaṃ bodhisattvānāṃ dhyānaṃ tathāgatadhyānākṣayatāparipūritayā;acyutaṃ bodhisattvānāṃ dhyānaṃ nityasamādhānatayā;sarvadharmādhipatijñānaṃ bodhisattvānāṃ dhyānaṃ sarvabuddhadharmaparipūritayā;ākāśaspharaṇaṃ bodhisattvānāṃ dhyānaṃ jñānamahātmatayā.
iyaṃ, bhadanta śāradvatīputra, bodhisattvānāṃ ṣoḍaśākārā dhyānapāramitā yā śrāvakapratyekabuddhānāṃ na saṃvidyate.
tatra katamad dhyānaparikarma? yābhijñājñānaparipūriḥ.tatra katamābhijñā, katamaj jñānaṃ?
yaḥ sarvarūpapratibhāsān paśyatīyam ucyate ’bhijñā; yaḥ sarvarūpadharmatām akṣayāṃ jānann api nākṣayadharmatāṃ sākṣātkarotīdam ucyate jñānam.
yaḥ sarvarutānuravitāni śṛṇotīyam ucyate ’bhijñā; yat sarvapūrvāntāparāntaśabdānabhilāpyajñānam idam ucyate jñānam.
yena sarvasattvānāṃ cittacaritāni jñātānīyam ucyate ’bhijñā; yo na cittanirodhajñāne cittanirodhaṃ sākṣātkarotīdam ucyate jñānam.
yā pūrvāntāparāntānusmṛtir iyam ucyate ’bhijñā; yat traikālyāsaktajñānam idam ucyate jñānam.
yat sarvabuddhakṣetragamanam iyam ucyate ’bhijñā; yaḥ kṣetram ākāśasadṛśaṃ jānātīdam ucyate jñānam.
yāsaṃbhinnadharmakāmateyam ucyate ’bhijñā; yat sarvadharmasamadarśanajñānam idam ucyate jñānam.
yat sarvalokāsaṃbhinnalakṣaṇam iyam ucyate ’bhijñā; yat sarvalokāsaṃsṛṣṭajñānam idam ucyate jñānam.
yaḥ śakrabrahmalokapālānām abhibhava iyam ucyate ’bhijñā; yat sarvaśrāvakapratyekabuddhamūrdhajñānam idam ucyate jñānam.
ima ucyete, bhadanta śāradvatīputra, bodhisattvānāṃ dhyānaparikarme.
punar yāvantaḥ sarvasattvānāṃ kleśā vikṣiptacittāni ca tāvān bodhisattvānāṃ dhyānasaṃbhāraś cittasthāpanājñānaṃ ca;yāvantaḥ sarvasattvānāṃ kleśā vikṣiptacittāni ca tāvad bodhisattvānāṃ dhyānasaṃbhārasamudānayanam.
tatsamatāyāṃ sthitas, tenocyate samāhita iti.sattvasamatāyāṃ cittasamatāyām āśayasamatāyām adhyāśayasamatāyāṃ prayogasamatāyāṃ dānaśīlakṣāntivīryadhyānaprajñāsamatāyāṃ sarvabuddhadharmasamatāyāṃ sthitas, tenocyate samāhita iti.
samādhir yatsamo bodhir api tatsamā;bodhir yatsamā sarvasattvā api tatsamāḥ;sarvasattvā yatsamāḥ sarvadharmā api tatsamāḥ.tatsamatāṃ samāpannas, tenocyate samāpanna iti.
śūnyatā yatsamānimittam api tatsamam, ānimittaṃ yatsamaṃ sarvasattvā api tatsamāḥ, sarvasattvā yatsamā sarvadharmā api tatsamāḥ; tatsamatāṃ samāpannas, tenocyate samāpanna iti.
ānimittaṃ yatsamam apraṇidhānam api tatsamam, praṇidhānaṃ yatsamaṃ sarvasattvā api tatsamāḥ, sarvasattvā yatsamāḥ sarvadharmā api tatsamāḥ; tatsamatāṃ samāpannas, tenocyate samāpanna iti.
apraṇidhānaṃ yatsamam anabhisaṃskāro ’pi tatsamaḥ, anabhisaṃskāro yatsamaḥ sarvasattvā api tatsamāḥ, sarvasattvā yatsamāḥ sarvadharmā api tatsamāḥ; tatsamatāṃ samāpannas, tenocyate samāpanna iti.
anabhisaṃskāro yatsamo ’nutpādo ’pi tatsamaḥ, anutpādo yatsamaḥ sarvasattvā api tatsamāḥ, sarvasattvā yatsamāḥ sarvadharmā api tatsamāḥ; tatsamatāṃ samāpannas, tenocyate samāpanna iti.
anutpādo yatsamo ’saṃbhavo ’pi tatsamaḥ, asaṃbhāvo yatsamaḥ sarvasattvā api tatsamāḥ, sarvasattvā yatsamāḥ sarvadharmā api tatsamāḥ; tatsamatāṃ samāpannas, tenocyate samāpanna iti.
asaṃbhavo yatsamo ’bhāvo ’pi tatsamaḥ, abhāvo yatsamaḥ sarvasattvā api tatsamāḥ, sarvasattvā yatsamāḥ sarvadharmā api tatsamāḥ; tatsamatāṃ samāpannas, tenocyate samāpanna iti.
abhāvo yatsamo viśuddhir api tatsamā, viśuddhir yatsamā sarvasattvā api tatsamāḥ, sarvasattvā yatsamāḥ sarvadharmā api tatsamāḥ; tatsamatāṃ samāpannas, tenocyate samāpanna iti.
tāṃ svacittasamasarvasattvacittasamatām āpannas, tenocyate samāpanna iti.
sarvopakārāpakārasamatā,pṛthivīsamacittatā,apsamacittatā,tejaḥsamacittatā,vāyusamacittatā,ākāśasamacittatā,anunnāmāvanāmavihāritā,aniñjyabhūtatā;sarveryāpathasamāhitatā,īryāpathākṛtrimatā,prakṛtisamāpannatāanuddhatatā acapalatā,amukharatā,adaurvacasyatā;arthajñatā dharmajñatā;kālajñatā velājñatā asamayajñatā;sarvalokasamanubandhalokāsaṃsṛṣṭatā,aṣṭalokadharmātikramatā,sarvakleśāsaṃsṛṣṭatā,saṃgaṇikāyām apy īryāpathavivekatā;evaṃrūpeṣu dharmeṣv api viharan bodhisattvaḥ samāhitasthānam na vijahāti, sarvalokakriyāyāṃ tv āvirbhavati.
iyam ucyate, bhadanta śāradvatīputra, bodhisattvasya prajñopāyābhinirhṛtā dhyānapāramitā.
tatra katamo bodhisattvasyopāyaḥ katamā prajñā?
----------
yo bodhisattvaḥ samāpattau sattvāvekṣayā mahākaruṇārambaṇaṃ cittaṃ prajñapayaty ayaṃ bodhisattvasyopāyaḥ; yo śāntapraśāntaṃ dhyānaṃ dhyāyatīyaṃ tasya prajñā.
yo bodhisattvaḥ samāpattau buddhajñānaṃ pratisaraty ayaṃ tasyopāyaḥ; yo na kaṃcid dharmam āśritaṃ dhyānaṃ dhyāyatīyaṃ tasya prajñā.
yo bodhisattvaḥ samāpattau saddharmaparigraham avekṣate ’yaṃ tasyopāyaḥ; yo dharmadhātvasaṃbhinnaṃ dhyānaṃ dhyāyatīyaṃ tasya prajñā.
yo bodhisattvaḥ samāpattikāle buddhakāyālaṃkāratāṃ sākṣātkaroty ayaṃ tasyopāyaḥ; yo dharmakāyāsaṃbhinnaṃ dhyānaṃ dhyāyatīyaṃ tasya prajñā.
yo bodhisattvaḥ samāpattau brahmasvarabuddhavacanaṃ cintayaty ayaṃ tasyopāyaḥ; yo dharmatānabhilāpyatāṃ dhyāyatīyaṃ tasya prajñā.
yo bodhisattvaḥ samāpattau cittaṃ vajropamam adhitṣṭhaty ayaṃ tasyopāyaḥ; yaḥ prakṛtyavikṣiptatāṃ dhyāyatīyaṃ tasya prajñā.
yaḥ samāpattau pūrvapraṇidhānena sattvaparipākam adhitiṣṭhaty ayaṃ tasyopāyaḥ; yaḥ sarvasattvānātmatāṃ dhyāyatīyaṃ tasya prajñā.
yaḥ samāpattau sarvakuśalamūlāny adhyālambamāno dhyāyaty ayaṃ tasyopāyaḥ; yaḥ kuśalamūlasthānam ākāśasamaṃ dhyāyatīyaṃ tasya prajñā.
yaḥ samāpattau buddhakṣetrapariśuddhiṃ sākṣātkaroty ayaṃ tasyopāyaḥ; yaḥ kṣetrasyākāśasamatāṃ dhyāyatīyaṃ tasya prajñā.
yaḥ samāpattau bodhimaṇḍālaṃkāravyūhālambanaṃ sākṣātkaroty ayaṃ tasyopāyaḥ; yaḥ sarvakleśaśamanāya dhyāyatīyaṃ tasya prajñā.
yaḥ samāpattau dharmacakrapravartanam ākāṃkṣaty ayaṃ tasyopāyaḥ; yo na pravartanaṃ nāpravartanaṃ dhyāyatīyaṃ tasya prajñā.
yo bodhisattvaḥ samāpattau bodhyaṅgasaṃbhārāvikṣiptatāṃ sākṣātkaroty ayaṃ tasyopāyaḥ;yo yāvantaḥ kleśopakleśasaṃtāpās tathāgatajñānajñātāś cittasaṃprayuktāś cittaviprayuktāś cāsaṃjñinaś ca saṃjñāinaś ca teṣāṃ sarveṣāṃ parihārāya sarvabodhisattvaniyatānulomaṃ dhyānaṃ dhyāyatîyaṃ tasya prajñā.
tatsamanvāgato bodhisattvo dhyānapāramitākṣayaḥ, na cāsya sarvamārā avatāraṃ labhante, tatra ca sarvabuddhadharmabhājanaṃ pratyupasthito bhavati, sarvajñajñānaṃ prāpnoti.
asyāṃ praśāntadhyānākṣayatāyāṃ nirdiśyamānāyāṃ dvātriṃśatyā bodhisattvasahasrāṇāṃ sūryapradīpaḥ samādhiḥ pratilabdhaḥ.
tat kasya hetor asau samādhiḥ sūryapradīpa iti nāma?
tad yathāpi nāma sūryodaye sarve candrajyotiḥpradīpās tailapradīpāś ca tṛṇāgnipradīpāś ca dhyāmībhavanti, evam eva bodhisattvena sūryapradīpe samādhau pratilabdhe sarvanīcaprādeśikaprajñā prajñālokena jihmīkṛtā, sarvaśaikṣāśaikṣāṇāṃ ca prajnā pratyekabuddhānāṃ ca prajñā sarveṣāṃ ca tadanyānāṃ prākṛtakānāṃ sattvānām prajñā prajñālokena jihmībhavati, tenocyate sūryapradīpaḥ.
dhyānapārimitāyāṃ sthito bodhisattvo ’nekakoṭinayutāni vividhasamādhyākāraśatasahasrāṇy abhinirharati, teṣāṃ tu diṅmātram upadiṣṭam:
1) vidyutpradīpālaṃkāra, 2) candraprabha, 3) śubhavyūhapratibhāsa, 4) acintya, 5) udgataprabha, 6) vimala, 7) sarvadharmavaśavartin, 8) guṇaprabha, 9) aśoka, 10) siddhavrata, 11) dṛḍhakīrti, 12) samudgata, 13) dharmapradīpa, 14) dharmaśrīmahāmeru, 15) dharmeśvara, 16) dharmajñānavaśavartin, 17) dharmaskandha, 18) vikiraṇa, 19) dharmadharaviśuddhi, 20) paracittacaritacaryā, 21) dhvajāgrakeyūra, 22) kleśāpaha, 23) caturmārabalapramardin, (p. 59) 24) daśabalodgatabalin, 25) asaṅgasaṅgātyantasamuccheda, 26) hastadīpa, 27) atyantaśabdita, 28) nimiṃdhara, 29) dṛḍhasvabhāva, 30) merupradīpa, 31) ajitaṃjaya, 32) prajñotpāda, 33) jñānolka, 34) dhyānākara, 35) anantavaśavartin, 36) cittakarmaṇyatākāra, 37) akārakakṛtakavedaka, 38) udakacandra, 39) sūryaghoṣa, 40) samādhyanutsarga, 41) mārapramardaka, 42) avicitrasaṃjñin, 43) suvinītahastivyāghra, 44) sudāntahastivyāghra, 45) sarvajinvānusmṛti, 46) dharmānusmṛtisaṃghajñānavaśavartin, 47) avivarta, 48) avinivartanīya, 49) animiṣa, 50) nairātmyapraśuddhi, 51) nityaśūnyākārapraveśa, 52) nityānimitta, 53) nityāpraṇihita, 54) saṃsthitāsaktadhyāyin, 55) vajropamasamādhi, 56) abhyudgata, 57) nirghāta, 58) samāvarta, 59) viśuddha, 60) nidhyapti, 61) apagatakleśa, 62) ākāśasamavipula, 63) avatāraṇa, 64) guṇāvatāra, 65) smṛtigatimatiprajñāsādhaka, 66) pratibhānākṣayakārin, 67) śabdaśāsana, 68) satyadarśana, 69) dhāraṇa, 70) avipraṇāśa, 71) sukṛtadāna, 72) jagatsaṃtarpaṇa, 73) adṛśya, 74) prativedha, 75) susthityutpāda, 76) maitryudgata, 77) mahākaruṇāmūlaśuddhāśaya, 78) muditākārapraveśa, 79) dvayasaṅgavimuktopekṣa, 80) dharmārthadharmakāryajñānolka, 81) avikopita, 82) jñānasāgara, 83) vinītajagatsaṃtarpaṇa, 84) vimuktijñānavaśavartin, 85) vajradhvaja, 86) hṛdayakamala, 87) atikrāntakamala, 88) lokadharmavirahita, 89) aniñjya, 90) vajra, 91) śūraṃgama, (p. 60) 92) buddhābhiprāya, 93) aprakampya, 94) tejovatī, 95) tejoraśmi, 96) vimuktijñānavarada, 97) buddhālaṃkārātyantavyūha, 98) samantāloka, 99) viśuddhabuddhakṣetra, 100) sattvāśayapraveśa, 101) ārādhana, 102) atyantārādhana, 103) bodhipathānulomika, 104) pāramitālaṃkāracūḍamaṇi, 105) bodhyaṅgapuṣpadāna, 106) vimuktiphaladāna, 107) amṛtasvara, 108) yathāvāyvanālambanagamana, 109) ratnakoṭi, 110) arṇavavegadhārin, 111) giriśailāsphalana, 112) maharddhyarthasamutpāda, 113) aprameyabuddhadarśana, 114) sarvaśrutadhāra, 115) avikṣipta, 116) atandrita, 117) ekakṣaṇajñānadātṛ, 118) anantaguṇaviśuddhārṇava.
----------
idam ucyate, bhadanta śāradvatīputra, bodhisattvānām akṣayaṃ dhyānam.
10th akṣaya: Prajñā
atha khalv āyuṣmāñ śāradvatīputro ’kṣayamatiṃ bodhisattvam idam avocat: subhāṣitā tvayeyaṃ, kulaputra, bodhisattvānāṃ dhyānākṣayatā; pratibhātu te, kulaputra, bodhisattvānāṃ prajñākṣayatām ārabhya, yathā bodhisattvānāṃ prajñākṣayā bhavet.
akṣayamatir āha: bodhisattvānāṃ prajñāpi, bhadanta śāradvatīputrākṣayā. tasyāḥ prajñāyāḥ kīdṛśa ākāraḥ, kaḥ praveśaḥ? p. 62
śrutam ākāro yoniśomanasikāraḥ praveśah.
kīdṛśaś ca śrutākāraḥ, kaḥ praveśaḥ?
ko bodhisattvānāṃ śrutākāraḥ?caturaśītis tad yathā chandākāram;āśayākāram;adhyāśayākāraṃ;prayogākāraṃ;kalyāṇamitrākāraṃ;nirmāṇākāram;apramādākāraṃ;gauravākāraṃ;pradakṣiṇākāraṃ;suvacanākāraṃ;paryupāsanākāram;avahitaśrotrākāraṃ;manasikārākāram;avikṣepākāram;avasthānākāraṃ;ratnasaṃjñākāraṃ;bhaiṣajyasaṃjñākāraṃ;kleśavyādhiśamanākāraṃ;smṛtibhājanākāraṃ;gatibodhanākāraṃ;matirocanākāraṃ;buddhipraveśākāram;atṛptabuddhadharmaśravaṇākāraṃ;tyāgavṛṃhaṇākāraṃ;dāntājāneyākāraṃ;bahuśrutasevanākāraṃ;satkṛtyaprītyanubhavanākāraṃ;kāyaudbilyākāraṃ;cittaprahlādanākāram;aparikhedaśravaṇākāram;arthaśravaṇākāraṃ;dharmaśravaṇākāraṃ;pratipattiśravaṇākāraṃ;paradeśanāśravaṇākāram;aśrutaśravaṇākāram;abhijñāśravaṇākāram;ananyayānāspṛhaṇākāraṃ;pāramitāśravaṇākāraṃ;bodhisattvapiṭakaśravaṇākāraṃ;saṃgrahavastuśravaṇākāram;upāyakauśalyaśravaṇākāraṃ;brahmavihāraśravaṇākāraṃ;smṛtisaṃprajanyaśravaṇākāram;utpādakauśalyaśravaṇākāram;anutpādakauśalyaśravaṇākāram;aśubhākāraṃ;maitryākāraṃ;pratītyasamutpādākāraṃ;anityākāraṃ;duḥkhākāram;anātmākāraṃ;śāntākāraṃ;śūnyatākāram;animittākāram;apraṇihitākāram;anabhisaṃskārākāraṃ;kuśalābhisaṃskārākāraṃ;satyādhiṣṭhānākāram;avipraṇāśākāraṃ;svādhīnākāraṃ;svacittārakṣaṇākāraṃ;vīryasyāśraṃsanākāraṃ;dharmanidhyaptyākāraṃ;kleśavipakṣākāraṃ;svapakṣaparirakṣaṇākāraṃ;parapakṣakleśanigrahākāraṃ;saptadhanasamavasaraṇākāraṃ;sarvadāridryopacchedākāraṃ;sarvavidvatpraśastākāraṃ;pāṇḍitābhinandanākāram;āryasaṃmatākāram;anāryaprasādanākāraṃ;satyadarśanākāraṃ;skandhadoṣavivarjanākāraṃ;saṃskṛtadoṣaparitulanākāram;arthapratiśaraṇākāraṃ;dharmapratiśaraṇākāraṃ;jñānapratiśaraṇākāraṃ;nītārthapratiśaraṇākāraṃ;sarvapāpākaraṇākāram;ātmaparahitākāraṃ;sukṛtakarmānanutapyanākāraṃ;viśeṣagamanākāraṃ;sarvabuddhadharmapratilābhākāram.
eta ucyante bodhisattvānāṃ caturaśītiḥ śrutākārāḥ.
tatra, bhadanta śāradvatīputra, dvātriṃśad bodhisattvānāṃ yoniśomanasikārapravesāḥ.
katame dvātriṃśat?
tad yathā śamathasthānapraveśaḥ;vipaśyanāvyavacārapraveśaḥ;cittakarmaṇyatāpraveśaḥ;kāyavivekapraveśaḥ;cittavivekapraveśaḥ;pratītyasamutpādapraveśaḥ;satyānulomikapraveśaḥ;anucchedapraveśaḥ;aśāśvatapraveśaḥ;hetupratyayapraveśaḥ;nirātmaniḥsattvanirjīvaniḥpudgalapraveśaḥ;nirāgatigatisthitipraveśaḥ;asaṃkrāntihetuphalāvipraṇāśapraveśaḥ;śūnyatānimittāpraṇihitaparijayapraveśaḥ,śūnyatānimittāpraṇihitāsākṣātkaraṇapraveśaḥ;dhyānasamādhisamāpattyutpādanayapraveśo,dhyānasamādhisamāpattivaśānutpādapraveśaḥ;abhijñājñānapraveśaḥ,āsravakṣayāsākṣātkaraṇapraveśaḥ;adhyātmāvekṣāpraveśaḥ,aniyatāvatārapraveśaḥ;saṃskṛtadoṣaparitulanapraveśaḥ,asaṃskṛtāsākṣātkaraṇapraveśaḥ;sarvasattvanairātmyapratyavekṣaṇapraveśaḥ,mahākaruṇānutsargapraveśaḥ;sarvopapattibhayadarśanapraveśaḥ,saṃcintyanityasarvabhavaparigrahapraveśo;udvegavairāgyapraveśaḥ,vairāgyadharmāsākṣātkaraṇapraveśaḥ;kāmaratiguṇopekṣāpraveśaḥ,dharmaratyanutsargapraveśaḥ;sarvaprapañcavikalpaviratipraveśa,upāyakauśalyaprapañcavikalpāviratipraveśaḥ.
eta ucyante, bhadanta śāradvatīputra, bodhisattvānāṃ dvātriṃśad yoniśomanasikārapraveśāḥ.
punar aparaṃ, bhadanta śāradvatīputra, yonir iti yuktipadam etat,yuktapadam etat,dvārapadam etat,mukhapadam etat,hetupadam etat,pratyayapadam etat,anirodhapadam etat,avirodhapadam etat,upekṣāpadam etat,anupādānapadam etat,ahānapadam etat,apratyayapadam etat,anāśrayapadam etat,anāśritapadam etat,acalitapadam etat,avicalitapadam etat,asamāropapadam etat,samatāpadam etat,aviṣamatāpadam etat,satyapadam etat,samyakpadam etat,nirvikārapadam etat,apunaḥkāryapadam etat,śāntapadam etat,praśāntapadam etat,upaśāntapadam etat,niṣprapañcapadam etat,anutkṣepapadam etat,aprakṣepapadam etat,avikalapadam etat,anadhikapadam etat,aniṣkāsanapadam etat,niṣpratipakṣapadam etat,paramapadam etat,tattvapadam etat,tathatāpadam etat,avitathāpadam etat,ananyatathatāpadam etatyathābhūtapadam etat,avipraṇāśapadam etat,bhūtakoṭipadam etat,trikālasamatāpadam etat,trikālāparicchedapadam etat,rūpavijñānāniśrayapadam etat,vedanāsaṃjñāsaṃskāravijñānavijñānāniśrayapadam etat,pṛthivīdhātuvijñānāniśrayapadam etat,evam abdhātutejodhātuvāyudhātuvijñānāniśrayapadam etat,cakṣūrūpacakṣurvijñānadhātvaniśrayapadam etat,evam śrotraśabdaśrotravijñānadhātughrāṇagandhaghrāṇavijñānadhātujihvārasajihvāvijñānadhātukāyaspraṣṭavyakāyavijñānadhātumanodharmamanovijñānadhātvaniśrayapadam etat,arthapratisaraṇapadam etat,dharmapratisaraṇapadam etat,jñānapratisaraṇapadam etat,nitārthapratisaraṇapadam etat.
punar aparaṃ, bhadanta śāradavatīputra, yonir iti sarvadharmāḥ.
tat kasya hetoḥ?
yathātmanairātmyaṃ tathā sarvadharmān yuktitaḥ paśyet,yathā sattvanairātmyaṃ tathā sarvadharmān yuktitaḥ paśyet.evaṃdarśanaṃ yoniśodarśanam.
yā saṃsāradhātor yoniḥ sā nirvāṇadhātor api yonir iti ya evaṃ samanirviśeṣataḥ paśyati sa ucyate yoniśaḥprayogaḥ;yaḥ saṃkleśasvabhāvaṃ vyavadānasvabhāvaṃ samanirviśeṣataḥ paśyati sa ucyate yoniśaḥprayogaḥ;yo na yuktyayuktitaś cintayati sa ucyate yoniśaḥprayogaḥ.
saṃkṣepato, bhadanta śāradvatīputra, yāvanto bodhisattvānāṃ yoniśoyogās teṣāṃ sarveṣāṃ sthitis tu sattvāḥ.sa na sattvasthitiṃ tyajati nāpi dharmasthitiṃ vikopayati.sa ucyate bodhisattvānāṃ yoniśaḥpraveśayogaḥ.
evaṃ, bhadanta śāradvatīputra, tasya dharmākāraśrutākārayoniśaḥpraveśaniṣyandaḥ socyate prajñā.
tatra prajñā na ṣoḍaśadharmaiḥ sārdhaṃ saṃvasati.katame ṣoḍaśa?
tad yathā nāvidyāsaṃvāsena saṃvasati, evaṃ na saṃskāravijñānanāmarūpaṣaḍāyatanasparśavedanātṛṣṇopādānabhāvajātijarāmaraṇasaṃvāsena saṃvasati.
na cāvidyānirodhasaṃvāsena saṃvasati, evaṃ na saṃskāravijñānanāmarūpaṣaḍāyatanasparśavedanātṛṣṇopādānabhāvajātijarāmaraṇanirodhasaṃvāsena saṃvasati.
na ca satkāyadṛṣṭisaṃvāsena saṃvasati, yāvan na satkāyadṛṣṭimūlotpannadvāṣaṣṭidṛṣṭigatasaṃvāsena saṃvasati.
na ca natonnatasaṃvāsena saṃvasati, yāvan na lābhālābhayaśo’yaśonindāpraśaṃsāsukhaduḥkhalokadharmasaṃvāsena saṃvasati.
na ca krodhopanāhamrakṣaparidāherṣyāmātsaryamāyāśāṭhyāhrīkyānapatrāpyonnativivādamadapramādamānātimānamānātimānāsmimānonamānābhimānamithyāmānasaṃvāsena saṃvasati, yāvan na sarvopakleśasaṃvāsena saṃvasati.
na ca sūkṣmasthūlamṛdumadhyamādhimātrarāgadveṣamohaparyutthānasaṃvāsena saṃvasati, yāvan na sarvakleśaparyutthānasaṃvāsena saṃvasati.
na ca mohāndhakāratimirapaṭalāvaraṇanīvaraṇasaṃvāsena saṃvasati, yāvan na sarvahānibhāgīyadharmaparyutthānasaṃvāsena saṃvasati.
na ca kāmakalahāvilaskandhakleśamṛtyudevaputramāraiḥ sārdhaṃ saṃvasati, yāvan na sarvamārakarmabhiḥ sārdhaṃ saṃvasati.
na cātmasattvajīvapoṣapuruṣapudgalamānavamānujagrāhābhiniveśena sārdhaṃ saṃvasati, yāvan na sarvagrāhābhiniveśena sārdhaṃ saṃvasati.
na ca karmāvaraṇadharmāvaraṇakleśāvaraṇadṛṣṭyāvaraṇagatyāvaraṇavipākāvaraṇajñānāvaraṇaiḥ sārdhaṃ saṃvasati, yāvan na sarvavāsanāpratisaṃdhibhiḥ sārdhaṃ saṃvasati.
na ca kalpavikalpaparikalpanimittārambaṇadṛṣṭaśrutamatavijñaptaiḥ sārdhaṃ saṃvasati, yāvan na sarvagranthasamāropaiḥ sārdhaṃ saṃvasati.
na cātmanityaśucisukhaiḥ sārdhaṃ saṃvasati, yāvan na sarvaviparyāsaiḥ sārdhaṃ saṃvasati.
na ca caturaśītisahasrasattvacittacaritaiḥ sārdhaṃ saṃvasati, yāvan na caturaśītisahasradharmaskandhaiḥ sārdhaṃ saṃvasati.
na ca mātsaryatyāgadauḥśīlyaśīlavyāpādakṣāntikausīdyavīryavikṣepadhyānadauṣprajñāprajñābhiḥ sārdhaṃ saṃvasati, yāvan na pāramitāpakṣacintyatāvipakṣābhyāṃ sārdhaṃ saṃvasati.
na ca nityānityasamyagmithyākuśalākuśalasāvadyānavadyasāsravānāsravasaṃskṛtāsaṃskṛtalaukikalokottarapraṇītahīnakliṣṭavyavadātasaṃsāranirvāṇaiḥ sārdhaṃ saṃvasati, yāvan na sarvadharmavipakṣapratipakṣaiḥ sārdhaṃ saṃvasati.
na ca yānanānātvasattvanānātvakṣetranānātvabuddhanānātvadharmanānātvasaṃghanānātvena sārdhaṃ saṃvasati, yāvan na sarvanānātvena sārdhaṃ saṃvasati.
na cājñānajñānavijñānasaṃvṛtiparamārthena sārdhaṃ saṃvasati, yāvan na sarvanimittamanasikāreṇa sārdhaṃ saṃvasati.
prajñā tv apracārāśarīrālakṣaṇānaimittāsaṃskṛtā,sā tu na sarvanimittamanasikāreṇa cittena manasā vijñānena cāśrayena ca namnā ca nimittena caikatvena nānātvena ca sārdhaṃ saṃvasati; prajñā, bhadanta śāradavatīputra, na taiḥ ṣoḍaśadharmaiḥ sārdhaṃ saṃvasati.
tatra katamaḥ prajñāyā viṣayaḥ?tad yathāṣṭau dharmakauśalyāni.tatra katamāny aṣṭau dharmakauśalyāni?
tad yathā skandhakauśalyaṃ;dhātukauśalyam;āyatanakauśalyaṃ;satyakauśalyaṃ;pratītyasamutpādakauśalyaṃ;trikālakauśalyaṃ;sarvayānakauśalyaṃ;sarvadharmakauśalyam.
tatra katamad bodhisattvasya skandhakauślyam?
yad idaṃ skandhānām udāharaṇanidarśanaṃphenapiṇḍanidarśanaṃ;budbudanidarśanaṃ;marīcinidarśanaṃ;kadalīdrumanidarśanaṃ;māyānidarśanaṃ;svapnanidarśanaṃ;pratiśrutkānidarśanaṃ;pratibhāsanidarśanaṃ;pratibimbanidarśanaṃ;nirmitanidarśanaṃ.
tat kasya hetoḥ?
rūpaṃ phenapiṇḍopamaṃ, phenapiṇḍopamaṃ tu nātmā na sattvo na jīvo na poṣo na puruṣo na pudgalaḥ, yaḥ phenapiṇḍasya svabhāvaḥ so rūpasyāpi svabhāvaḥ, yad atra kauśalyaṃ tat skandhakauśalyam.
vedanā budbudopamā,saṃjñā marīcyupamā,saṃskāraḥ kadalyupamo,vijñānaṃ māyopamaṃ,māyā ca nātmā na sattvo na jīvo na poṣo na puruṣo na pudgalaḥ, yo māyāyāḥ svabhāvaḥ so vijñānasyāpi svabhāvaḥ.yad atra kauśalyaṃ tad bodhisattvasya skandhakauśalyam.skandhāḥ svapnopamāḥ svapnaś ca nātmā na sattvo na jīvo na poṣo na puruṣo na pudgalaḥ, yaḥ svapnasya svabhāvaḥ sa skandhānām api svabhāvaḥ, yad atra kauśalyaṃ tad bodhisattvasya skandhakauśalyam.
skandhāḥ pratiśrutkopamāh pratiśrutkā ca nātmā na sattvo na jīvo na poṣo na puruṣo na pudgalaḥ, yaḥ pratiśrutkāyāḥ svabhāvaḥ sa skandhānām api svabhāvaḥ, yad atra kauśalyaṃ tad bodhisattvasya skandhakauśalyam.
skandhāḥ pratibhāsopamāḥ pratibhāsaś ca nātmā na sattvo na jīvo na poṣo na puruṣo na pudgalaḥ, yaḥ pratibhāsasya svabhāvaḥ sa skandhānām api svabhāvaḥ, yad atra kauśalyaṃ tad bodhisattvasya skandhakauśalyam.
skandhāḥ pratibimbopamāḥ pratibimbaś ca nātmā na sattvo na jīvo na poṣo na puruṣo na pudgalaḥ, yaḥ pratibimbasya svabhāvaḥ sa skandhānām api svabhāvaḥ, yad atra kauśalyaṃ tad bodhisattvasya skandhakauśalyam.
skandhā nirmitopamāḥ nirmitaś ca nātmā na sattvo na jīvo na poṣo na puruṣo na pudgalaḥ, yo nirmitasya svabhāvaḥ sa skandhānām api svabhāvaḥ, yad atra kauśalyaṃ tad bodhisattvasya skandhakauśalyam.
skandha iti sa lokaḥ; loko ’pi luglakṣanaḥ,yo lokasvabhāvaḥ, sa svabhāvenānityaḥ, svabhāvena duḥkhaḥ, svabhāvena śūnyaḥ, svabhāvenānātmā, svabhāvena śāntaḥ; yad atra kauśalyaṃ tad bodhisattvasya skandhakauśalyam.
tatra katamad bodhisattvasya dhātukauśalyam?
yad dharmadhātupraveśajñānam.
dharmadhātuḥ pṛthivīdhātur api na tu dharmadhātuḥ kaṭhinalakṣaṇaḥ;dharmadhātur abdhātur api na tu dharmadhātuḥ snehalakṣaṇaḥ;dharmadhātus tejodhātur api na tu dharmadhātuḥ paripācanalakṣaṇaḥ;dharmadhātur vāyudhātur api na tu dharmadhātuḥ samudīraṇalakṣaṇaḥ.
dharmadhātuś cakṣurdhātur api na tu dharmadhātur darśanalakṣaṇaḥ;dharmadhātuḥ śrotradhātur api na tu dharmadhātuḥ śravaṇalakṣaṇaḥ;dharmadhātur ghrāṇadhātur api na tu dharmadhātur ghrāṇalakṣaṇaḥ;dharmadhātur jihvādhātur api na tu dharmadhātū rasanalakṣaṇaḥ;dharmadhātuḥ kāyadhātur api na tu dharmadhātur āmarśalakṣaṇaḥ;dharmadhātur manodhātur api na tu dharmadhātur vijñaptilakṣaṇaḥ.
dharmadhātuś cakṣurvijñānadhātur api na tu dharmadhātū rūpaprativijñaptilakṣaṇaḥ;dharmadhātuḥ śrotravijñānadhātur api na tu dharmadhātuḥ śabdaprativijñaptilakṣaṇaḥ;dharmadhātur ghrāṇavijñānadhātur api na tu dharmadhātur gandhaprativijñaptilakṣaṇaḥ;dharmadhātur jihvāvijñānadhātur api na tu dharmadhātū rasaprativijñaptilakṣaṇaḥ;dharmadhātuḥ kāyavijñānadhātur api na tu dharmadhātuḥ spraṣtavyaprativijñaptilakṣaṇaḥ;dharmadhātur manovijñānadhātur api na tu dharmadhātur dharmaprativijñaptilakṣaṇaḥ.
dharmadhātuḥ rūpadhātur api na tu dharmadhātuḥ cakṣurvijñānavijñeyalakṣaṇaḥ;dharmadhātuḥ śabdadhātur api na tu dharmadhātuḥ śrotravijñānavijñeyalakṣaṇaḥ;dharmadhātur gandhadhātur api na tu dharmadhātur ghrāṇavijñānavijñeyalakṣaṇaḥ;dharmadhātū rasadhātur api na tu dharmadhātur jihvāvijñānavijñeyalakṣaṇaḥ;dharmadhātuḥ spraṣṭavyadhātur api na tu dharmadhātur kāyavijñānavijñeyalakṣaṇaḥ;dharmadhātur dharmadhātur api na tu dharmadhātur manovijñānavijñeyalakṣaṇaḥ.dharmadhātū rūpadhātur api na tu dharmadhātū rūpavijñātalakṣaṇaḥ;dharmadhātuḥ śabdadhātur api na tu dharmadhātuḥ śabdavijñātalakṣaṇaḥ;dharmadhātur gandhadhātur api na tu dharmadhātur gandhavijñātalakṣaṇaḥ;dharmadhātū rasadhātur api na tu dharmadhātū rasavijñātalakṣaṇaḥ;dharmadhātuḥ spraṣṭavyadhātur api na tu dharmadhātuḥ spraṣṭavyavijñātalakṣaṇaḥ;dharmadhātur dharmadhātur api na tu dharmadhātur dharmavijñātalakṣaṇaḥ.dharmadhātur ātmadhātuś ca tau samau;dharmadhātuḥ kāmadhātū rūpadhātur ārūpyadhātuś ca te samāḥ;dharmadhātuḥ kāmadhātur nirvāṇadhātuś ca te samāh;dharmadhātuḥ sattvadhātur ākāśadhātuḥ sarvadharmadhātuś ca te samāḥ.
kasya hetos te samāḥ?
te śūnyatāsamatvāt samā,animittasamatvād,apraṇihitasamatvād,asaṃskārasamatvād,ajātasamatvād,anutpādasamatvāt,abhāvasamatvād,sarvadharmāsaṃbhedasamatvād,anāvaraṇasamatvād,ākāśadhātusamatvāt,te nirvāṇadhātusamatvāt samāh.
apramāṇaḥ saṃskṛtadhātupraveśo ’saṃskṛtadhātupraveśaś ca;yas tasmin nirdeśe dharmadhātusthitidvāreṇa praveśa idam ucyate bodhisattvasya dhātukauśalyam.
tatra katamad bodhisattvasyāyatanakauśalyam?
yad dharmāyatanapraveśajñānam.
dharmāyatanaṃ cakṣurāyatanam api na tu dharmāyatanaṃ darśanalakṣaṇam;dharmāyatanaṃ śrotrāyatanam api na tu dharmāyatanaṃ śravaṇalakṣaṇam;dharmāyatanaṃ ghrāṇāyatanam api na tu dharmāyatanaṃ ghrāṇalakṣaṇam;dharmāyatanaṃ jihvāyatanam api na tu dharmāyatanaṃ rasanalakṣaṇam;dharmāyatanaṃ kāyāyatanam api na tu dharmāyatanam āmarśalakṣaṇam;dharmāyatanaṃ manaāyatanam api na tu dharmāyatanaṃ dharmavijñaptilakṣaṇam.dharmāyatanaṃ rūpāyatanam api na tu dharmāyatanaṃ caksurvijñānavijñeyalakṣaṇam;dharmāyatanaṃ śabdāyatanam api na tu dharmāyatanaṃ śrotravijñānavijñeyalakṣaṇam;dharmāyatanaṃ gandhāyatanam api na tu dharmāyatanaṃ ghrāṇavijñānavijñeyalakṣaṇam;dharmāyatanaṃ rasāyatanam api na tu dharmāyatanaṃ jihvāvijñānavijñeyalakṣaṇam;dharmāyatanaṃ spraṣṭavyāyatanam api na tu dharmāyatanaṃ kāyavijñānavijñeyalakṣaṇam;dharmāyatanaṃ dharmāyatanam api na tu dharmāyatanaṃ manovijñānavijñeyalakṣaṇam.
idaṃ bodhisattvasyāyatanakauśalyam.
punar aparam āyatanakauśalyam:
cakṣurāyatanaṃ śūnyam ātmanā cātmīyena ca, evaṃ śrotrāyatanaṃ, ghrāṇāyatanaṃ, jihvāyatanaṃ, kāyāyatanaṃ, manaāyatanaṃ, rūpāyatanaṃ śabsāyatanaṃ, gandhāyatanaṃ, rasāyatanaṃ spraṣṭavyāyatanaṃ, dharmāyatanam api śūnyam ātmanā cātmīyena ca.
yathoktaṃ bhagavatā: “cakṣuḥ śūnyam ātmanā cātmīyena ca, tat tasya svabhāvaḥ; evaṃ śrotraṃ ghrāṇo jihvā kāyo manaḥ śūnyam ātmanā cātmīyena ca, tat tasya svabhāvaḥ; evaṃ rūpaṃ śabdo gandho rasaḥ spraṣṭavyaṃ dharmaḥ śūnya ātmanā cātmīyena ca, tat tasya svabhāva” iti.
evaṃ yad āyatanānām apacayaṃ na karoty akuśaladharmāṇām apy upacayaṃ kuśaladharmānām apacayaṃ na kurvan kuśalākuśaladvayasaṃjñāṃ nāpadyata, idaṃ bodhisattvasyāyatanakauśalyam.
punar aparam āyatanakauśalyam:
rūpāyatanaṃ cakṣurāyatanarāgasya sthānaṃ niśrayaś ca;yac cakṣū rūpe vigatarāgaṃ paśyati na ca vigatarāgadharmaṃ sākṣātkarotīdam ucyate bodhisattvasyāyatanakauśalyam.evaṃ śabdāyatanaṃ śrotrāyatanasya, gandhāyatanaṃ ghrāṇāyatanasya, rasāyatanaṃ jihvāyatanasya, spraṣṭavyāyatanaṃ kāyāyatanasya; dharmāyatanaṃ manaāyatanarāgasya sthānaṃ niśrayaś ca.yan mano dharme vigatarāgaṃ paśyati, na ca vigatarāgadharmaṃ sākṣātkarotīdam ucyate bodhisattvasyāyatanakauśalyam.
āyatanam ity āryāyatanam anāryāyatanaṃ ca.tatrāryāyatanaṃ yā mārgasamyakpratipattih;anāryāyatanaṃ yā mārgapratikūlatā.
tatra bodhisattvamārge sthito mārgapratikūlacariteṣu sattveṣu mahākaruṇām utpādayati mārgāyatanaṃ ca notsṛjatīdam ucyate bodhisattvasyāyatanakauśalyam.
tatra katamad bodhisattvasya satyakauśalyam?
catuṣpraveśaṃ bodhisattvasya satyakauśalyam.katame catvāraḥ praveśāḥ?
yad idam duḥkhajñānaṃ samudayajñānaṃ nirodhajñānaṃ mārgajñānam.tatra duḥkhajñānam iti yat skandheṣv anutpādajñānam,samudayajñānam iti yat tṛṣṇāyāṃ sunihatajñānam,nirodhajñānam ity avidyānuśayāpravṛttiḥ,mārgajñānam iti sarveṣu samatābhūteṣu dharmeṣv asamāropaḥ,tad bodhisattvasya satyajñānam.
tatra bodhisattvas tāni catvāri satyāni evaṃ prajñayā jñānena ca prajānann api sattvāvekṣayā na sākṣātkaroti, sattvān paripācayati, idam ucyate bodhisattvasya satyakauśalyam.
punar aparaṃ trividhaṃ bodhisattvasya satyam.
katamat traividhyam?yad idaṃ saṃvṛtisatyaṃ paramārthasatyaṃ lakṣaṇasatyam.
tatra katamat saṃvṛtisatyam?lokavyavahāro yāvad akṣaraśabdasaṃketanirdiṣṭam.paramārthasatyaṃ yatra cittasyāpy apracāraḥ, kaḥ punar vādo ’kṣarāṇām?lakṣaṇasatyaṃ yad idaṃ sarvalakṣaṇam ekalakṣaṇam, ekalakṣaṇam alakṣaṇam.
tatra bodhisattvaḥ saṃvṛtisatyanirdeśena na parikhidyate,paramārthasatyasākṣātkaraṇe ’pi na patati;lakṣaṇasatyenaikasatyam adhigacchann api sattvān paripācayati;idam ucyate bodhisattvasya satyakauśalyam.
punar aparaṃ dvividhaṃ satyaṃ.katamad dvaividhyam?yad idaṃ vyavahārasatyaṃ paramārthasatyaṃ ca.
tatra vyavahārasatyaṃ yā kāle satyavāditā yad idaṃ duḥkhasatyaṃ samudayasatyaṃ nirodhasatyaṃ mārgasatyaṃ;lokavyavahārasatyaṃ yāvad akṣaraśabdasaṃketanirdiṣṭam.paramārthasatyaṃ yad idam asaṃmoṣadharma nirvāṇam.tat kasya hetoḥ?nityadharmatathatātvāt,tadgotranityatvāt.
tatra bodhisattvo vyavahārasatyena na parikhidyate, paramārthasatyasākṣātkaraṇe ’pi na patati, sattvān paripācayati, idam ucyate bodhisattvasya satyakauśalyam.
punar aparam ekam eva satyaṃ na dvitīyam asti.tatraikasatyaṃ yo ’yaṃ sarvadharmeṣv asamāropaḥ, samāropapatitānāṃ sattvānāṃ satyāvatāraṇatā.
tatra bodhisattvaḥ samāropasatyanirdeśena na parikhidyate, asamāropaikasatyanirdeśam api na sākṣātkaroti, sattvān paripācayati;idam ucyate bodhisattvasya satyakauśalyam.
punar aparaṃ pañcaskandhā duḥkhāḥ, yat pañcaskandhānāṃ lakṣaṇam idaṃ duḥkham iti.yas tad duḥkhalakṣaṇaṃ śūnyam adhigacchatīdaṃ duḥkhe duḥkhajñānam āryasatyam.
yaḥ pañcaskandhānāṃ tṛṣṇāhetudṛṣtihetvanuśayo ’yaṃ samudaya iti.yas tau tṛṣṇāhetudṛṣṭihetū nopādatte na samāropayati na spṛśatīdaṃ samudaye samudayajñānam āryasatyam.
yat pañcaskandhā atyantakṣīṇaniruddhāḥ pūrvāntāsaṃbhūtā aparāntācyutāḥ pratyutpannāsaṃprāptā idaṃ nirodha āryasatyam iti.tatra ya evaṃ jānātīdaṃ nirodhe nirodhajñānam āryasatyam.
yan mārgam āśritya duḥkhajñānaṃ samudayajñānaṃ nirodhajñānaṃ spṛśann advayajñānam bhāvayati tad duḥkhanirodhagaminī pratipad āryasatyam.yad iha śūnyatājñānam idaṃ mārge mārgajñānam āryasatyam.
ya imāni catvāry āryasatyāny evaṃjñānena pratyavekṣate na satyakalpanayā pratyavekṣata idam ucyate bodhisattvasya satyakauśalyam.
punar aparam sarvavedanā duḥkhā idaṃ duḥkham iti.tāṃ vedanāṃ vicinoti vidyayā jānātīdam duḥkhe duḥkhajñānam āryasatyam.sā vedanā hetunā yena samudetīdaṃ samudaya iti, yena sa hetur yathābhūtaṃ prajñāyata idaṃ samudaye samudayajñānam āryasatyam.yaḥ sarvavedanāṃ vicchinatty avedanāṃ ca vedayati, vedanānirodhaṃ pratyavekṣate sattvāvekṣayā ca vedanānirodhaṃ na sākṣātkarotīdaṃ nirodhe nirodhajñānam āryasatyam.yayā vedanayā pratipanno mārgaḥ sā kolopamā, yā vedanākāmatā sā na mārgakāmatā, idam mārge mārgajñānam āryasatyam.
ya imāni catvāry āryasatyāny evaṃ paśyati, viśuddhyā samāni pratyavekṣata idam ucyate bodhisattvasya satyakauśalyam.
punar aparaṃ saṃkṣepato jātir duḥkhā, idaṃ duḥkham iti yad ajātipratyavekṣanajñānam idaṃ duḥkhe duḥkhajñānam āryasatyam.jātir bhavapratyayena, yo bhavaḥ sa samudayaḥ, yad bhavavibhavajnānam, idaṃ samudaye samudayajñānam āryasatyam.sarvajātir ajātir, ajātir nirodham, yad ajātaṃ tatra na kiṃcin nirodham, yad anirodhajñānam idaṃ kṣayanirodhajñānam āryasatyam.yad evaṃrūpaṃ gaṇanātulanaiṣaṇāprativedhapraveśajñānam idaṃ mārge mārgajñānam āryasatyam.
ya idaṃ satyajñānaṃ praviśann api satyajñāne na tiṣṭhatīdam ucyate bodhisattvasya satyakauśalyam.
tatra katamad bodhisattvasya pratītyasamutpādakauśalyam?
yad idam ayoniśaḥsamudayād avidyā samudeti,avidyāsamudayāt saṃskārāḥ samudyanti,saṃskārasamudayād vijñānaṃ samudeti,vijñānasamudayān nāmarūpaṃ samudeti,nāmarūpasamudayāt ṣaḍāyatanaṃ samudeti,ṣaḍāyatanasamudayāt sparśaḥ samudeti,sparśasamudayād vedanā samudeti,vedanāsamudayāt tṛṣṇā samudeti,tṛṣṇāsamudayād upādānaṃ samudeti,upādānasamudayād bhavaḥ samudeti,bhavasamudayāj jātiḥ samudeti,jātisamudayāj jarāmaraṇaśokaparidevaduḥkhadaurmanasyopāyāsāḥ samudyanti,evam asya kevalasya mahato duḥkhaskandhasya samudayo bhavati.
niśceṣṭanirīhāsvāmikāparigrahā dharmā yathāsthānaṃ saṃbhavanti.yad atra jñānam idam ucyate bodhisattvasya pratītyasamutpādakauśalyam.
punar aparaṃ yaḥ kuśalahetuko ’kuśalahetuko ’niñjahetukaḥ saṃsārahetuko nirvāṇahetukas, tān sarvān bodhisattvo yathābhūtaṃ prajānāti:yaḥ sattva indriyahetupraveśaṃ pramāṇīkaroti sa indriyahetukaḥ, karmahetukaḥ phalahetuniṣpattiṃ karotīty upāttānupātteṣu dharmeṣu yad evaṃ hetusamudayotpādakauśalyam, idam ucyate bodhisattvasya pratītyasamutpādakauśalyam.
punar aparaṃ pratītyasamutpādakauśalyam:
ayoniśonirodhād avidyānirodhaḥ,avidyānirodhāt saṃskāranirodhaḥ,saṃskāranirodhād vijñānanirodhaḥ,vijñānanirodhān nāmarūpanirodhaḥ,nāmarūpanirodhāt ṣaḍāyatananirodhaḥ,ṣaḍāyatananirodhāt sparśanirodhaḥ,sparśanirodhād vedanānirodhaḥ,vedanānirodhāt tṛṣṇānirodhaḥ,tṛṣṇānirodhād upādānanirodhaḥ,upādānanirodhād bhavanirodhaḥ,bhavanirodhāj jātinirodhaḥ,jātinirodhāj jarāmaraṇaśokaparidevaduḥkhadaurmanasyopāyāsā nirudhyante,evam asya kevalasya mahato duḥkhaskandhasya nirodho bhavati.
niśceṣṭanirīhāsvāmikāparigrahā dharmā yathāsthānaṃ nirudhyante.yad iha kauśalyam idam ucyate bodhisattvasya pratītyasamutpādakauśalyam.
punar aparam sarvadharmā hetvadhīnāḥ pratyayādhīnāḥ sāmagryadhīnāḥ.ye dharmā hetupratyayasāmagryadhīnās te nātmādhīnā na sattvādhīnā na jīvādhīnā na pudgalādhīnāḥ.yan nātmādhīnaṃ na sattvādhīnaṃ na jīvādhīnaṃ na pudgalādhīnaṃ na tasya kācid atreti vā pūrvasminn iti vānyatreti vā gaṇanā.ya evaṃ pratyavekṣata idam ucyate bodhisattvasya pratītyasamutpādakauśalyam.
punar aparaṃ yo bodhisattvaḥ sarvabodhipratyayān upasthāpayati, teṣāṃ ca pratyayānāṃ kṣayanirodhatvaṃ pratyavekṣamāṇaḥ sattvāvekṣayā kṣayanirodhajñāne na sthāpyata idam ucyate bodhisattvasya pratītyasamutpādakauśalyam.
tatra katamad bodhisattvasya tryadhvakauśalyam?
yātmanaḥ parasattvānāṃ cātītānāṃ kuśalānām akuśalānāṃ ca cittacaittasikānām anusmṛtir, akuśalānāṃ cittacaittasikānām anusmṛtya ca vigarhanā, kuśalānām cittacaittasikānām anusmṛtya ca bodhipariṇāmanā, idam atītakauśalyam.
yānāgatānaṃ cittacaittasikānāṃ kuśalamūlānāṃ nidhyāptir, bodher āmukhīkarmasamanvāhārah: ye ma utpatsyante kuśalāś cittotpādās tān tv anuttarāyām samyaksaṃbodhaye parināmayiṣyāmi, akuśalānāṃ cittacaittasikānām avakāśaṃ na kariṣyāmīti yaivaṃ cittabhāvanā, idam anāgatakauśalyam.
katamat pratyutpannakauśalyam? yaḥ pratyutpannānāṃ cittacaittasikānāṃ yoniśaḥprayogena kuśalamūlābhisaṃskāraḥ, akuśalānāṃ cittacaittasikānāṃ nivartanaṃ, kuśalānāṃ ca cittacaitasikānāṃ bodher āmukhīkaraṇaṃ pratyutpannakauśalyam.
yad eteṣu kauśalyam idam ucyate bodhisattvasya tryadhvakauśalyam.
punar aparaṃ yātītasye ’dhvani dharmāḥ śūnyā ity adhimuktir, anāgate ’dhvani dharmā śūnyā ity adhimuktiḥ, pratyutpanne ’dhvani dharmāḥ śūnyā ity adhimuktir, evam prajñājñānena tryadhvaśūnyatām pratyavekṣamāṇo ’pi ’tītānāgatapratyutpannānāṃ bhagavatāṃ sarvapuṇyānvitopāyajñānenānumodayati, yad iha kauśalyaṃ tad bodhisattvasya tryadhvakauśalyam.
punar aparam atīte ’dhvani kṣīnān dharmān nāparānte cyutān paśyann api kuśalābhisaṃskāraṇāya vīryaṃ na sraṃsayati nākuśalam abhisaṃskaroti;yo ’nāgate ’dhvani dharmān anutpādān asaṃbhāvān pratyavekṣamāno ’pi bodhipariṇāmanāvīryaṃ na tyajati;pratyutpanne ’dhvani dharmān asthitān apratiṣṭhitān pratyavekṣamāṇo ’pi bodhisattvaḥ sudṛḍhādhyāśayo bodhicittaṃ na saṃpramoṣayati.idam ucyate bodhisattvasya tryadhvakauśalyam.
punar aparaṃ yad atītaṃ tad kṣīṇam, yad anāgataṃ tad asaṃprāptaṃ, yat pratyutpannaṃ tasya sthitir nāsti,ya evaṃ cittacaittasikān utpannān bhagnavilīnān pratyavekṣamāṇo ’pi bodhisādhakāni kuśalamūlāni ca samudānayatīdam ucyate bodhisattvasya tryadhvakauśalyam.
punar aparaṃ yābhijñākauśalyenātītasya ’dhvano ’nusmṛtiḥ, pūrvāvaropitān kuśalamūlān anusmṛtya ca bodhipariṇāmanā;yad anāgate ’dhvani kuśalānāṃ cittotpādānāṃ prajñānaṃ tatra praṇidhānaparipūrir;yaḥ pratyutpanne ’dhvany utpannotpannānāṃ kuśalamūlānāṃ manasikāraḥ sthitikāro bodhipariṇāmanā;idam ucyate tryadhvakauśalyam.
punar aparaṃ yaḥ sarvasattvānāṃ paripākārtham atītapuṇyasaṃbhāram anusmṛtya ye sattvā yathā paripācayitavyās tān sarvān tathā paripācayati;anāgate ’dhvani ye sattvā buddhārāgaṇena paripācayitavyās tān sarvān tathā paripācayati;pratyutpannāḥ ye sattvā dharmadeśanārddhiprātihāryeṇa paripācayitavyās tān sarvān tathā paripācayati.
ya eteṣu tryadhvasv ātmarthapararthabodhyartham asaktataḥ paripūrayati, idam ucyate bodhisattvasya tryadhvakauśalyam.
tatra katamad bodhisattvasya sarvayānakauśalyam?
trīnīmāni yānāni nairyāṇikāni; katamat trayam? yānīmāni śrāvakayānaṃ pratyekabuddhayānaṃ mahāyānam.
punar aparaṃ yānadvayam. katamad dvayam? devayānaṃ manuṣyayānaṃ ca.
tatra katamad bodhisattvasya śrāvakayānakauśalyam? p. 79
buddhānām anutpāde śrāvakayānam ca nāsti.
tat kasya hetoḥ? śrāvakānāṃ samyagdṛṣṭiḥ parato ghoṣānvayā.
tatra śravaṇaṃ yo ’yaṃ śīlasaṃvaraḥ, yathā śikṣāprajñaptānuvartakaḥ śīlaskandhaḥ paripūryate.
śīlaskandhaṃ paripūrya samādhiskandhaṃ paripūrayati.
samādhiskandhaṃ paripūrya prajñāskandhaṃ paripūrayati.
prajñāskandhaṃ paripūrya vimuktiskandhaṃ paripūrayati.
vimuktiskandhaṃ paripūrya vimuktijñānadarśanaskandhaṃ paripūrayati.
yad iha kauśalyam idam ucyate śrāvakayānakauśalyam.
punar aparam śrāvakayānakauśalyaṃ yā puṇyāpuṇyāniñjyānāṃ saṃskārāṇāṃ vigarhaṇā;nirvidvirāgatā sarvasmiṃs traidhātuke;anityaduḥkhapratyavekṣā sarvasaṃskāreṣv;anātmapratyavekṣā sarvadharmeṣu;śāntanirvāṇābhiratiḥ;na kṣaṇam api bhavopapattispṛhā;nityaṃ bhayadarśitā;nityam aviśvāsatā;ghātakasamjñā skandheṣu;āśīviṣasaṃjñā dhātuṣu;śūnyagrāmasaṃjñā āyataneṣu;apraṇidhānasaṃjñā sarvopapattisthāneṣu;sthānaśaraṇasaṃjñā nirvāṇe.
yaivaṃrūpā deśanā prakāśanedam ucyate bodhisattvasya śrāvakayānakauśalyam.What then is the bodhisattva’s skill with the way of isolated buddhas?
tatra katamad bodhisattvasya pratyekabuddhayānakauśalyam?
yair ākārair yaiḥ pratyayaiḥ pratyekabuddhā niryāsyanti, tān ākārāṃs tān pratyayān bodhisattvo yathābhūtaṃ prajānāti.te katame?
yaduta na śrāvakabhūto dānapuṇyasaṃbhāropacayaḥ śīlapuṇyasaṃbhāropacayo mahācchandavīryāpramādena;dharmapratipattiḥ alpaśrutatve;upasthānaparyupāsanānavalīnatā buddheṣu bhagavatsu;madhyendriyatā;nityapravrajyānimnatā;alpārthatā, alpakṛtyatā;asaṃgaṇikārāmatā, vivekaratiḥ,praviviktaśayanāsanatā.
durāsadatā;mahānubhāvatā;dakṣiṇīyabhūmyabhiratiḥ;satatasamitapratītyasamutpādadarśanatā;niḥsaraṇaikadhātupratyavekṣā;svayaṃbhujñānaprottīrṇatā.
ālambanapraveśaprāpaṇatā;dhyānavimokṣasamādhisamāpattisātatyam;aparapraṇeyajñānotpādatā;anyatarānyatarālambane pratyayajñānāvabodhatā.
yaivaṃrūpā vyākhyā deśanā prakāśanedam ucyate bodhisattvasya pratyekabuddhayānakauśalyam.
tatra katamad bodhisattvasya mahāyānakauśalyam? bodhisattvasya mahāyānakauśalyam aprameyaṃ tasmāt tatra diṅmātram upadiṣṭam.
tad yānam aprameyaṃ sarvasattvāvakāśatvāt;tad yānam anāvaraṇam asaṅgajñānopanāmitam;tad yānaṃ sarvapuṇyasaṃbhārakuśalamūlopacayaṃ sarvasattvopajīvyam;tad yānaṃ sarvapāramitākṛtaparikarmaṃ sarvasattvānāṃ cittacaryākarmaṇyatayā;tad yānaṃ sarvajñajñānasaṃbhāropādānam apratihatabodhimaṇḍagamanatvāt;tad yānaṃ sarvasattveṣu samāpratihataraśmipramocakaṃ sarvasattvadakṣiṇeyatayā;tad yānaṃ sarvakumārgabhayātikrāntaṃ sarvabuddhadharmasaṃmukhībhūtatayā;tad yānaṃ sarvamāraparapravādikugaṇigaṇapramathi sarvabodhipakṣikadharmapratītyasamutpādasamucchritadhvajapatākam;tad yānaṃ sarvāntānantaśāśvatocchedabhavavibhavadṛṣṭigataparyutthānāvaraṇanīvaraṇavicikitsākaukṛtyāpaham anāvaraṇabhūtaṃ buddhayānam;tad yānaṃ sarvadharmasaṃpatsarvaratnasaṃpatprāptyaviṣaṃvādakapathagamanasarvasattvopajīvakam mahādhyāśayakaruṇāprabhāvitatvāt;tad yānaṃ daśabalavaiśāradyāveṇikabuddhadharmalakṣaṇānuvyañjanakāyavākcittālaṃkārālaṃkṛtaṃ sarvato ’navadyam.
yad iha kauśalyaṃ tad bodhisattvasya mahāyānakauśalyam.
tatra katamad bodhisattvasya sarvadharmakauśalyam?
sarvadharmā iti samāsataḥ saṃskṛtā asaṃskṛtāś ca, tatra bodhisattvena saṃskṛtāsaṃskṛtakauśalyaṃ karaṇīyam.
tatra katamad bodhisattvasya saṃskṛtakauśalyam?
yas tān kuśalān kāyasaṃskārān kuśalān vāksaṃskārān kuśalān manaḥsaṃskārān tān sarvān abhisaṃskṛtān anuttarāyāṃ samyaksaṃbodhaye pariṇāmayatīdaṃ bodhisattvasya saṃskṛtakauśalyam.yaḥ punas tān sarvān abhisaṃskṛtān kuśalān kāyavāṅmanaḥsaṃskārān bodhipratyavekṣayā sarvajñatāyāṃ pariṇāmayatīdaṃ tasyāsaṃskṛtakauśalyam.
punar aparaṃ saṃskṛtakauśalyaṃ pañca pāramitāsamudānayāḥ.katame pañca?yā imā dānapāramitā, śīlapāramitā, kṣāntipāramitā, vīryapāramitā, dhyānapāramitedaṃ bodhisattvasya saṃskṛtakauśalyam.yaḥ punaḥ prajñāpāramitāsaṃskṛtajñānena pañcapāramitā na paṃsayati, sarvapāramitāsaṃbhārakuśalamūlopacayārthaṃ bodhisattvasyānāsravavimokṣe sarvajñatāyāṃ pariṇāmayatīdaṃ tasyāsaṃskṛtakauśalyam.
punar aparaṃ saṃskṛtakauśalyaṃ yaḥ sarvasattvasamāpratihataraśmipramocanārthaṃ caturbhiḥ saṃgrahavastubhiḥ sattvān saṃgṛhṇātīdaṃ bodhisattvasya saṃskṛtakauśalyam.yaḥ punar nirjīvanirātmato na gṛhṇāti nopādatte na parāmṛśati, tat saṃgrahavastukauśalyaṃ cāsaṃskṛtam adhimucyate, sarvajñatāyāṃ ca pariṇāmayatīdaṃ tasyāsaṃskṛtakauśalyam.
punar aparaṃ saṃskṛtakauśalyaṃ yaḥ saṃsārasrotaḥkleśān chinatti, saṃsārasrotaḥkuśalamūlāni na cchinatti, bodhipratipattisaṃyojanāni badhnāti, prādeśikasaṃyojanāni na samudācaratīdaṃ saṃskṛtakauśalyam.yat punaḥ śūnyatāyām ānimitte ’praṇihite parijayajñānapratyavekṣākauśalyam, bodhyaparapraṇeyatā cāsaṃskṛtāsākṣātkaraṇam idaṃ tasyāsaṃskṛtakauśalyam.
punar aparaṃ saṃskṛtakauśalyaṃ yaḥ traidhātuke carann api traidhātukacaritakleśair nopalipyata idaṃ saṃskṛtakauśalyam.yaḥ punas traidhātukaniḥsaraṇajñānam prajānann api niḥsaraṇadhātau na patatīdaṃ tasyāsaṃskṛtakauśalyam.
yat sarvadharmakauśalyam ity uktaṃ tat sarvajñatāyā adhivacanam.tat kasya hetor?nityasmṛtimatiprajñākauśalyenāpramāṇāsaṅgasarvajñajñānaparipūritvāt; tasmād ucyate sarvadharmakauśalyam.
tair aṣṭābhiḥ kauśalyair, bhadanta śāradvatīputra, parigṛhītānāṃ bodhisattvānāṃ prajñā akṣayā bhavati.
punar aparaṃ prajñā prajñānam kuśalānām akuśalānāṃ ca dharmāṇāṃ;prajñā nirīkṣaṇā nirvedhabhāgīyeṣu dharmeṣu;prajñā prāmāṇikāryadharmābhimukhībhūtatvāt;prajñā yathābhūtaprativedhaḥ sarvadṛṣṭigataparyutthānāvaraṇanīvaraṇānāṃ;prajñāpraṇidhānā sarvakāmakāṅkṣāpraṇidhīnāṃ;prajñaudbilyakariṇī sarvakleśaparidāhanirvāpakatvāt;prajñā prāmodyakāriṇī dharmārāmaprītyanucchinnatvāt;prajñā saṃprakāśakārthajñānābhimukhībhūtatvāt;prajñāśrayaḥ saptatriṃśadbodhipakṣikadharmāṇām;prajñā prāpaṇalakṣaṇā yathāyānaphalaprāpaṇatvāt;prajñā prajñānalakṣaṇā jñānasvabhāvaprabhāsatvāt;prajñā saṃpratāraṇī sarvaughottaraṇatvāt;prajñā samyagnyāmanāyikā;prajñā saṃgrahaṇī sarvakuśaladharmāṇāṃ;prajñā prasādakā sarvapūrvakleśānuśayānāṃ;prajñā varāgradharmāṇāṃ;prajñā praṇītā svayaṃbhūjñānāvabodhatayā;prajñāpracārā traidhātukānupaliptatayā;prajñā sarvathopāyagṛhītā;prajñā sarvāryaparigṛhītā;prajñā pramāṇāgrāhyā sarvanimittaparikalpavigatatayā;prajñā pramādapratipakṣāvidyāmohāndhakāravigatatvāt;prajñā yogaḥ sarvayogācārabhūmisthitānām;prajñā nāyikā sarvayānasaṃprasthitānām;prajñālokakāry avidyāmohāndhakāratimirapaṭalāpanayatayā;prajñā sarvacakṣurdātā yathācakṣuradhimuktānām;prajñāpratiṣṭhā cakṣūrūpapathasamatikrāntatayā, evaṃ śrotraśabdaghrāṇagandhajihvārasakāyaspraṣṭavyamanodharmapathasamatikrāntatayā;prajñā paramārthaḥ satyaniryāṇatvāt;prajñākṣobhaṇatā suvinītānām;prajñā prabhāso jñānamukhānām;prajñākṣayā sarvatracaritā;prajñāviruddhā pratītyāvatāradarśanī;prajñā vimuktimārgaḥ sarvagrāhakleśabandhanacchedanatayā;prajñā sarvakleśānupaliptā;prajñā na sarvasaṃvāsāvaraṇāvaraṇīyadharmaiḥ sārdhaṃ saṃvasati.
yāvanti sarvasattvānāṃ cittacaritāni tāvanty api prajñājñānakarmāṇi;yāvantaḥ sarvasattvānāṃ kleśānuśayās tāvad api prajñāvicārajñānam;yāvanti sarvasattvānām kleśamukhāni tāvanty api prajñāpraveśamukhāni;yāvatī śrāvakapratyekabuddhabodhisattvasamyaksaṃbuddhānaṃ prajñā tāvān api prajñāsthānāśrayaḥ.tatra bodhisattvena śikṣitavyam.
asau, śāradvatīputra, bodhisattvānāṃ prajñākṣayatā, anayākṣayayā prajñayā bodhisattvā jñānākṣayatāṃ pratilapsyante.
asmin prajñākṣayatānirdeśaparivarte nirdiśyamāne pūrvakṛtaparikarmāṇāṃ dvātiṃśater bodhisattvasahasrāṇām anutpattikadharmakṣāntiḥ pratilabdhā.
VI. Kṛpā
11th akṣaya: Maitrī
atha khalv akṣayamatir bodhisattva āyuṣmantaṃ śāradvatīputram idam avocat:
bodhisattvānāṃ maitry api, bhadanta śāradvatīputrākṣayā
tat kasya hetor? aparyantatvāt.aparyantā hi bodhisattvānāṃ maitrī jñeyā, aparicchinnas teṣāṃ maitryupasaṃhāraḥ.
tathā hi yāvān sattvadhātus tāvad bodhisattvas tasya maitrīcittotpādena spharati.
tad yathāpi nāma, bhadanta śāradvatīputra, nāsty anenākāśenāsphuṭam, evam eva, bhadanta śāradvatīputra, tasya bodhisattvasyānayā maitryā yo ’sphuṭaḥ sa sattvaḥ kaścin nāsti.tad yathāpi nāma sattvadhātur apramāṇas, tatra nāsti kṣayaḥ; evam eva bodhisattvasya maitrībhāvanāpy apramāṇā, tatra nāsti kṣayaḥ.evam ākāśākṣayatvāt sattvākṣayatā, sattvākṣayatvān maitryakṣayatā, tasmāt teṣāṃ satpuruṣāṇāṃ maitry akṣayocyate.
evam uktaḥ sthaviraḥ śāradvatīputro ’kṣayamatiṃ bodhisattvam idam avocat:
kiyān, kulaputrāyaṃ sattvadhātuḥ?
akṣayamatir āha: yāvān pṛthivīdhātur, bhadanta śāradvatīputrābdhātus tejodhātur vāyudhātuś ca, tato ’pi sattvadhātur bahutaraḥ.
āha: kiṃ tu, kulaputrodāhartuṃ śakyam
akṣayamatir āha: śakyam api, bhadanta śāradvatīputra, na tv alpahetunā.
tad yathāpi nāma, bhadanta śaradvatīputra, pūrvasyāṃ diśi gaṅgānadīvālukāsamā lokadhātava, evaṃ dakṣiṇasyāṃ diśy, evaṃ paścimasyāṃ diśy, evam uttarasyāṃ diśy, evaṃ daśasu dikṣv ekaikasyāṃ diśi gaṅgānadīvālukāsamā lokadhātavas, te sarve mahāsamudrodakena paripūrṇā ekaṃ bhaveyur, gaṅgānadīvālukasamāḥ sattvāḥ sametya ca śatadhā bhinnayā vālāgrakoṭyā tata ekam udakabindum utkṣipeyur, evaṃ yat punar gaṅgānadīvālukāsamāḥ sattvāḥ sametya gaṅgānadīsamān kalpān atītya śatadhā bhinnayā vālāgrakoṭyā dvitīyam udakabindum utkṣipeyur, anena nimittapratiṣṭhāpanenānayā gaṇanayā gaṅgānadīvālukāsamān kalpān atītya gaṅgānadīvālukāsamaiḥ sattvaiḥ śatadhā bhinnayā vālāgrakoṭyaikaikenodakabindunotkṣiptena tāvān apskandhaḥ kṣīno ’pi na syāt sattvadhātor avasāno vā kṣayo vā.
evaṃ, bhadanta śāradvatīputra, sattvadhātur apramāno, bodhisattvas tu tān maitryā spharati.
tat kiṃ manyase, bhadanta śāradavatīputra, yeṣāṃ evaṃmaitrībhāvanākuśalamūlānām teṣām apramāṇānāṃ kṣayaḥ śakyaḥ?
āha: no hīdaṃ, kulaputrākāśaṃ sa kṣapayitavyaṃ manyeta ya evaṃvidhāni maitrībhāvanākuśalamūlāni kṣapayitavyāni manyeta). And the bodhisattvas who do not get scared having heard this, distinguish themselves through the imperishability of friendliness (ye bodhisattvā imāṃ maitryakṣayatāṃ śrutvā nottrasyeyus, te maitryakṣayatayā viśiṣyeran.ye bodhisattvā imāṃ maitryakṣayatāṃ śrutvā nottrasyeyus, te maitryakṣayatayā viśiṣyeran.
akṣayamatir āha:
maitrī, bhadanta śāradvatīputrātmarakṣā, parahitavihāritā;apravivādatā;sarvavyāpādakhiladoṣakrodhopanāhapramathanatā;anuśayaparyutthānavigatatā,praharṣaṇatā,adoṣadarśanatā sarvasattvaskhaliteṣu;niṣparidāhakāyacittasukhāvahanatā,paropakramātikramaṇatā;sarvadoṣabhayavigatatā,āryamārgānulomatā,prasādanatākruṣṭaduṣṭacittānāṃ sattvānām;sarvasaṃgrāmottāraṇatā;adaṇḍaśastradhāraṇatā;sarvasattvapramokṣaṇaratiḥ;sarvapratighavigatatā;kuhanalapananiṣpeṣanavigatatā.
sarvalābhasatkāraślokotpādakā;sarvaśakrabrahmalokapālanamaskṛtā;svatejo’laṃkārālaṃkṛtā;pāṇḍitapraśaṃsitā;sarvabālārakṣaṇā;brahmapathānulomikī;kāmalokānupaliptā;sarvasattvaparamamokṣamārgaḥ;sarvayānasaṃgṛhītā;nirāmiṣapuṇyagṛhītā;sarvapuṇyasaṃbhāropacayaḥ;sarvaupadhikakriyāvastubhir anabhibhūtā;dvātriṃśanmahāpuruṣalakṣaṇāśītyanuvyañjanālaṃkṛtā;hīnavikalendriyavivarjitā;sarvasugatinirvāṇamārgānulomikī;sarvadurgatyaṣṭākṣaṇātikrāntiḥ.
dharmārāmaratatākāmabhogaiśvaryanirabhinandanā;samacittatā sarvasattveṣu,dānaprayogānānātvam;sarvaśīlaśikṣāmukham,paritrāṇatā sarvaduḥśīleṣu,kṣāntibalasaṃdarśanatā,sarvamānamadadarpavigatatā;akṣobhyavīryam ārabhya sarvasamyakprayogakāryasamuttāraṇatā;āryapraviṣṭadhyānasamādhisamāpattimūlam;sarvakleśaniḥsaraṇaṃ dhyānavimokṣasamādhisamāpattibhiḥ;nidhyaptiprajñāhetūtpādikā mantraśrutādhāreṇa;svapakṣaparapakṣaniyatiḥ,mārapakṣakleśāpanayanā;sukhasaṃvāsā;paryupāsanapratipattiniṣyandacintā;īryāpatharakṣaṇā,sarvauddhatyātikrāntā;mānakarmanivṛttiḥ,hrīrapatrapyopaliptā sugandhā;vāsanānusaṃdhikleśadurgandhaśodhanā.
maitrī, bhadanta śāradvatīputra, sarvasattvaparitrāṇatā, mahāmaitry ātmasukhatyāgā sattvānāṃ sukhadātā.śrāvakānāṃ maitry ātmatrāṇatā, bodhisattvānāṃ mahāmaitrī sarvasattvaparitrāṇatā.
maitrī, bhadanta śāradvatīputraughottāraṇī.
maitrī, bhadanta śāradvatīputremās tisraḥ. katamās tisraḥ? yā imāḥ sattvārambaṇā maitrī, dharmārambaṇā maitrī, anārambaṇāmaitrī.
tatra sattvārambaṇā maitrī prathamacittotpādikānāṃ bodhisattvānām;
dharmārambaṇā maitrī caryāpratipannānāṃ bodhisattvānām;
anārambaṇā maitry anutpattikadharmakṣāntipratilabdhānāṃ bodhisattvānām.
iyam ucyate, bhadanta śāradvatīputra, bodhisattvānām akṣayā maitrī.
12th akṣaya: Karuṇā
punar aparaṃ, bhadanta śāradvatīputra, bodhisattvānāṃ mahākaruṇāpy akṣayā. tat kasya hetoḥ? pūrvaṃgamatvāt.
tad yathāpi nāma, bhadanta śāradvatīputra, puruṣasya jīvitendriyasyāśvāsāḥ praśvāsāḥ pūrvaṅgamāḥ. evam eva, bhadanta śāradvatīputra, bodhisattvasya mahāyānasamudāgatasya mahākaruṇā pūrvaṅgamā.
tad yathāpi nāma cakravartirajñaś cakraratnaṃ saptaratnānāṃ pūrvaṅgamam, evam eva bodhisattvānāṃ sarvajñajñānasamudāgatānāṃ bodhisattvānāṃ mahākaruṇā pūrvaṅgamā.
tad yathāpi nāma śreṣṭhino vā gṛhapater vaikaputrake guṇavati majjāgataṃ prema, evam eva mahākaruṇāpratilabdhasya bodhisattvasya sarvasattveṣu majjāgataṃ prema.
mahākaruṇeti, bhadanta śāradvatīputreyam ātmakaraṇā, tenocyate mahākaruṇā;svakaraṇā mahākaruṇā;na parādhikaraṇā mahākaruṇā.
āśayataḥ karaṇā mahākaruṇā niḥśāṭhyotpannatvāt;prayogakaraṇā mahākaruṇā nirmāyotpannatvāt;adhyāśayakaraṇā mahākaruṇā vinivartanīyotpannatvāt;svabhāvavidyā mahākaruṇākṛtrimotpannatvāt;prakṛtipariśuddhā mahākaruṇā rjumārgotpannatvāt;akuṭilacittā mahākaruṇā vyaktotpannatvāt;nirmāṇā mahākaruṇā sarvasattvāvanāmotpannatvāt;apramāṇotpannā mahākaruṇā sattvāpramāṇatayā;svakāyanirapekṣā mahākaruṇā tathāgatakāyaprāpaṇotpannatvāt;jīvitāpratisaraṇā mahākaruṇāpāpakaraṇotpannatvāt;parārakṣā mahākaruṇā bodhicittotpannatvāt;sattvārakṣā mahākaruṇā svacittapariśuddhyutpannatvāt;daridraduḥkhitānāthāpekṣā mahākaruṇā sarvasattvaduḥkhāpanayanotpannatvāt;dṛḍhapratijñā mahākaruṇā nirvikārabuddhyutpannatvāt;satyadarśanā mahākaruṇātmabuddhadeveṣv aviṣaṃvādotpannatvāt;śuddhacaryā mahākaruṇā sukṛtakarmotpannatvāt;ātmasukhaparityāgā mahākaruṇā parasukhapradānotpannatvāt;parasukhādhānā mahākaruṇāparitarṣaṇotpannatvāt;sarvasattvabhārahārā mahākaruṇā dṛḍhavīryārambhotpannatvāt;uttarakṣāntisamādānā mahākaruṇā hīnabalānāṃ sattvānāṃ doṣādhivāsanotpannatvāt;utkarṣapaṃsāpanayanā mahākaruṇā vyādhitānāṃ sattvānām upasthāpanotpannatvāt;dharmaiśvaryaprāptir mahākaruṇā hīnādhimuktīnāṃ sattvānāṃ paripācanotpannatvāt;svaguṇapraticchādanā mahākaruṇā paraguṇākhyānotpannatvāt;sarvaduḥkhādhivāsanā mahākaruṇānāsravasukhecchotpannatvāt;vanīpakavastuparityāgā mahākaruṇā sukṛtakarmāvipratisārotpannatvāt;surakṣitaśīlotpannā mahākaruṇā duḥśīlānāṃ sattvānām ārakṣaṇotpannatvāt;kāyapīḍādhivāsanā mahākaruṇā vajrakāyaprāpaṇotpannatvāt;sattvaparipācanā mahākaruṇā kāyajīvitānapekṣotpannatvāt;nirapekṣā mahākaruṇāṅgapratyaṅgaparityāgotpannatvāt;parasattvānāṃ kuśalamūlāvaropaṇī mahākaruṇā svakuśalamūlaniḥspṛhotpannatvāt;dhyānānāsvādā mahākaruṇā punaḥ kāmadhātvālambanotpannatvāt;samantāvabhāsā mahākaruṇāsaṅgajñānālokotpannatvāt;prajñānirapekṣā mahākaruṇā sarvatra kuśalamūlasaṃbhāreṣv anindotpannatvāt;sarvatra saṃvibhajanīyā mahākaruṇā sarvasattvānām abhiprāyaparipūryutpannatvāt;sarvasattvapramocakā mahākaruṇā pūrvapraṇidhānānutsargotpannatvāt;asaṃskṛtāsaṃśliṣṭā mahākaruṇā saṃskṛte sattvaparipākotpannatvāt;duḥśīleṣu sattveṣv apekṣā mahākaruṇā buddhaśīle sattvapratiṣṭhāpanotpannatvāt.
evaṃ, bhadanta śāradvatīputra, yāni kānicid bodhisattvasya niḥsaraṇāni tāni sarvāṇi mahākaruṇāyā utpadyante, tenocyate mahākaruṇā.evaṃ mahākaruṇā dānakāraṇaṃ śīlakāraṇaṃ kṣāntikāraṇaṃ vīryakāraṇaṃ dhyānakāraṇaṃ prajñākāraṇam upāyakāraṇaṃ sarvabodhipakṣyadharmakāraṇam.mahākaruṇā svayaṃbhūjñānanirhārakāraṇaṃ, sukṛtakarmakāraṇam avipratisārakāraṇam avaśyakāraṇam.yā sarvasattvānāṃ kiṃkaraṇīyaṃ pratyupasthānotpannā, tenocyate mahākaruṇā.
iyam ucyate, bhadanta śāradvatīputra, bodhisattvānām akṣayā mahākaruṇā.
13th akṣaya: Muditā
punar aparaṃ bhadanta śāradvatīputra, bodhisattvānāṃ mahāmuditāpy akṣayā.tatra katamā mahāmuditā?
yā buddhadharmasmaraṇānusmaraṇāt prītiḥ prasādaḥ prāmodyam;cittasyānavalīnatānavamṛdyatā;aparitarṣaṇatā;sarvakāmaratīnām apakarṣaṇā,sarvadharmaratīnāṃ pratiṣṭhānam;cittasya prāmodyaṃ kāyasyaudbilyaṃ buddheḥ saṃpraharṣaṇaṃ manasa utplavaḥ;tathāgatakāyābhinandanaratir lakṣaṇānuvyañjanavibhuṣaṇaparyeṣṭikauśalyam;kuśaladharmaśravaṇāparikhedatā;tattvadharmapratiśaraṇapratipattiprītiprasādaprāmodyam,pramuditasya dharmotplavaḥ;satatasamitaṃ sattveṣv apratihatabuddhitā,tīvracchandatā buddhadharmaparyeṣṭiṣu tasya ca dharmacchandasyānutsṛjanatā;udāreṣu buddhadharmeṣv adhimuktir vimuktiḥ prādeśikayānāpakṛṣṭacittotpādaḥ;mātsaryāsaṃkucitaś cittotpādaḥ;yācitasya dātukāmatā, dadato datvā ca trimaṇḍalapariśodhitaṃ dānaprāmodyam;śīlavatsu sadā prasādaḥ duḥśīleṣv anugrahaprītiḥ svaśīlapariśuddhyā sarvadurgatibhayam atikramāśvāsanam;tathāgataśīlapariṇāmanatā;dṛḍhābhedyatā;paraduruktadurāgateṣu vacanapatheṣv apratihatacittatā kṣāntisauratyam;nirmāṇatā;guruṣu gauravāvanāmaś citrīkāraḥ;sadā smitamukhatā bhṛkuṭivigatatā;pūrvābhilāpitā;akuhanatā alapanatā anaiṣpeṣikatā;śuddhāśayatā cittākarkaśatā akuṭilatā;sarvatrānuśaṃsadarśitā ātmaskhalitapratyavekṣitā;āpattiṣv acodanatā saṃrañjanīyadharmeṣv anuvartanatā;śāstṛprema bodhisattveṣu;ātmaprema dharmeṣu;jīvitaprema tathāgateṣu;mātāpitṛprema guruṣu;putraprema sattveṣu;buddhapremācāryopādhyāyeṣu;uttamāṅgaśiraḥprema pratipattiṣu;hastapadaprema pāramitāsu;sarvaratnaprema dharmabhāṇakeṣu;cintāmaṇiprema sarvabuddhadharmeṣu;sarvaratikrīḍāpremānuśāsanīṣu;ārogyaprema saṃtuṣṭau;bhaiṣajyaprema dharmaparyeṣṭiṣu;vaidyaprema codakasmārakeṣu.
iti hi, bhadanta śāradvatīputra, yā sarvendriyeṣv anavalīnendriyatā, iyam ucyate mahāmuditā.
mahāmuditeti śāntākārādhigamajñānatayā;praśāntākārānuddhatatayā;prasrabdhākārāstabdhatayā;indriyamuditākārāvikṣiptatayā;vratākārāsaṃpramoṣatayā;sauratyākārā kāmyatayā;śravaṇākārā suvacanatayā;upaśantākārā cittakarmaṇyatayā;dhṛtyākārā sukṛtakarmatayā;ananutapyanākārānavadyatayā;supratiṣṭhitākārācalitatayā;acalitākārāpratiṣṭhitatayā;durāsadākārā durdāntatayā;arthākārāvipraṇāśatayā;satyākārāvitathatayā;tattvākārā tatkāratayā;utsāhākārā balatayā;balākārānavamṛdyatayā;buddhadharmaparipūrṇākārā sarvabuddhadharmāṇāṃ yathābhūtaparyeṣṭyaparikhedatayā.
iyam ucyate, bhadanta śāradvatīputra, bodhisattvānām akṣayā mahāmuditā.
14th aksaya: Upekṣā
punar aparaṃ, bhadanta śāradvatīputra, bodhisattvānām upekṣāpy akṣayā.
tatra bodhisattvānām upekṣā trividhā. katamat traividhyam? tad yathā kleśa upekṣā, ātmaparārakṣaṇāyopekṣā, kālākāla upekṣā.
tatra katamā kleśa upekṣā?
satkṛtasyānunnatacittatā, asatkṛtasyānavanatacittatā;lābhe nirmāṇatā, alābhe ’nudvignatā;yaśasy anabhinandanatā, ayaśasy aviṣādatā;nindāyām,1praśaṃsāyāṃ dharmatāpratiṣṭhitatā;duḥkheṣu pratyavekṣaṇabalam, sukheṣv anityaduḥkhapratyavekṣaṇabalam;anunayotsargeṇa pratighaprahāṇena mitrāmitreṣu samacittatā;śīlavatsu duḥśīleṣu samabuddhitā;sukṛteṣu duṣkṛteṣv advaidhīkāratā;śubhāśubhādarśanatā;suśrute duḥśrute ’dhivāsanatā;subhāṣite durbhāṣite ’nanuśayatā;āsvādādīnaveṣu tulyaparitulanatā;sarvasattveṣu samāśayatā;kāyajīvitānapekṣā;adhimātramadhyamṛduṣu raśmisamatā;praśaṃsiteṣv apraśaṃsiteṣu samacittatā;satyeṣv asatyeṣu svacittapariśuddhiḥ.
iti hi, bhadanta śāradvatīputra, yā satkārāpakārayor anunnatānavanatacittatā, tatra bodhisattva upekṣakaḥ, iyam ucyate, bhadanta śaradvatīputra, bodhisattvānāṃ kleśa upekṣā.
tatra katamātmaparārakṣanopekṣā?
iha cchinneṣv api bodhisattvasya kāyāṅgapratyaṅgeṣv adviṣann agaveṣamāṇa upekṣako bhavati.
kāyavikāre vāgvikāre vā, ubhayakṣamā, tenocyata upekṣā.na cakṣurākāreṇa vraṇito nāpi rūpākāreṇa nāpy ubhayavraṇitaḥ;evaṃ na śrotreṇa na śabdena, na ghrāṇena na gandhena, na jihvayā na rasena, na kāyena na spraṣṭavyena, na manaākāreṇa vraṇito nāpi dharmākāreṇa vraṇitas, tenocyata upekṣā.na vraṇito nopahatas, tenocyata upekṣā.vraṇito na vraṇayati, tenocyata upekṣā;ātmaparobhayajā, tenocyata upekṣā;upakāre ’pakāre samaḥ prayogas, tenocyata upekṣā.
upekṣā hy apravivādatā,upekṣā hi svacittanidhyaptiḥ,upekṣā hi paracittārakṣaṇatā,upekṣā hy ātmapratyavekṣāupekṣā hi parasattveṣv avyābādhaḥ,upekṣā hi bodhisattvasya samādhānāvasthā.
iyam ucyate bodhisattvasyātmaparārakṣaṇopekṣā.
tatra katamā bodhisattvasya kālākāla upekṣā?
buddhā bhagavanto na bodhisattvena sarvathopekṣāṃ karaṇīyāṃ bhāṣante.tat kasya hetor?
ātmaparakuśaladharmaparyeṣṭau bodhisattvena nityaṃ yogaprayatnaḥ karaṇīyaḥ, kālākāle ’nenopekṣā karaṇīyā.
tatra katamā kālākāla upekṣā?
abhājaneṣv aśuśrūṣamāṇeṣu sattveṣūpekṣā;alābhanindāyaśoduḥkheṣūpekṣā;śrāvakayānikeṣu nyāmāvakrānteṣu sattveṣūpekṣā;dānakāle śīlopasaṃhārasyopekṣā;śīlakāle dānopasaṃhārasyopekṣā;kṣāntikāle vīryopasaṃhārasyopekṣā;vīryakāle dhyānopasaṃhārasyopekṣā;dhyānakāle dānasaṅgopasaṃhārasyopekṣā;prajñākāle pañcapāramitālambanopasaṃhārasyopekṣā.
iyam ucyate kālākāla upekṣā.
evaṃ nākaraṇīyān dharmān karoti; iyam ucyata upekṣā, tatra tatra na vyāyacchate.
yā nāvaśyakaraṇīyānāṃ dharmāṇām apravṛttir vīryabalādhimuktisthāmodyogānutsarjanatā, teṣāṃ teṣāṃ kuśalānāṃ dharmāṇāṃ paripūrir,iyam ucyate, bhadanta śāradvatīputra, bodhisattvānām akṣāyopekṣā.
VII. Pariṣkāra
punar aparaṃ bhadanta śāradvatīputra, bodhisattvānāṃ pañcābhijñā apy akṣayāḥ.katamā pañca?yāny imāni divyacakṣur divyaśrotraṃ paracittajñānaṃ pūrvanivāsānusmṛtir ṛddhividhijñānam.
15th aksaya: Divyacakṣuḥ
tatra katamad bodhisattvānāṃ divyacakṣuḥ?
yat sarvadevānāṃ divyacakṣur, yat sarvanāgānāṃ, sarvarakṣasāṃ, sarvagandharvāsuragaruḍakiṃnaramahoragamānuṣyāmanuṣyāṇāṃ divyacakṣur, yat sarvaśaikṣāśaikṣāṇāṃ śrāvakānāṃ divyacakṣur, yat sarvapratyekabuddānāṃ divyacakṣuḥ, sarvajñatāniryātānām udāraniryātānāṃ bodhisattvānāṃ divyacakṣus tebhyo ’grataraṃ parataraṃ varataraṃ pravarataraṃ spaṣṭataraṃ bhadrataraṃ balavattaraṃ prabhāsvarataram.
tena divyacakṣuṣā ye kecid anantāparyanteṣu daśadiglokadhātuṣu rūpapratibhāsāḥ sthūlā vā sūkṣmā vā praṇītā vā hīnā vā dūrā vā nikaṭā vā te sarve tena teṣāṃ divyacakṣuṣā viditā avabhāsitāḥ supratividdhāḥ suviditāḥ sudṛṣṭāḥ.
ye sattvā anantāparyanteṣu daśadiglokadhātuṣv ārūpyasattvān varjayitvā sarvagatiṣv upapannās, teṣām sarveṣāṃ cyutyupapattīr yathābhūtaṃ prajānāti, teṣāṃ karmahetūn yathābhūtaṃ prajānāti, teṣāṃ karmaphalānīndriyavaimātratāṃ ca yathābhūtaṃ prajānāti.
ye ’nantāparyanteṣu daśadiglokadhātuṣu buddhānāṃ bhagavatām buddhakṣetraguṇavyūhās, tān paśyati, dṛṣṭvā ca svaśīlapariśuddhyā svakṣetraguṇavyūhapariśuddhaya upacīyamānān puṇyajñānasaṃbhārān pariṇāmayati, teṣāṃ ca śīlaguṇeṣu sthitānāṃ pariṇāmānā pariniṣpadyate.
tena teṣām divyacakṣuṣā ya āmiṣāṃ bhagavatāṃ bodhisattvasaṃghās tān sarvāṃś ca paśyati, dṛṣṭvā ca yat teṣāṃ satpuruṣāṇām ācāracāritragocarasmṛtisaṃprajanyeryāpathasthānabaladharmavimokṣajñānapratisaraṇadhāraṇīpratibhānakauśalyaṃ yaś ca prajñājñānopāyakauśalyāvatāras tat sarvaṃ paripūrayati.
tat teṣāṃ cakṣur anāvaraṇaṃ sarvarūpadarśanatvāt;tat teṣāṃ cakṣur asaktam alobhatvāt;tat teṣāṃ cakṣur vimuktam anuśayadṛṣṭiparyutthānebhyaḥ;tat teṣāṃ cakṣur viśuddhaṃ prakṛtiprabhāsvaratvāt;tat teṣāṃ cakṣuḥ sarvaviṣayāniśritam;tat teṣāṃ cakṣuḥ sarvakleśānuśayānutpādatā;tat teṣāṃ cakṣur vitimiraṃ niḥsaṃśayatvāt;tat teṣāṃ cakṣur aparyutthitam āvaraṇīyadharmeṣv;tat teṣāṃ cakṣuḥ prākaṭyaprāptam sarvadharmāvabhāseṣu;tat teṣāṃ cakṣur jñānapratisaraṇaṃ na vijñānagocaram;tat teṣāṃ cakṣur araktam aduṣṭam amūḍham sarvakleśair;tat teṣāṃ cakṣur nirvedhabhāgīyam āryendriyeṣu;tat teṣāṃ cakṣur asaṅgajñatā sarvasattveṣu samaraśmipramocakatvāt;tat teṣāṃ cakṣur viśuddhaṃ cittasyākuśaladharmavigatatvāt;tat teṣāṃ cakṣur vimalaṃ svabhāvenāsaṃkliṣṭatvāt;tat teṣāṃ cakṣur buddhacakṣurabhinirhṛtam atyaktāśayatvāt;tat teṣāṃ cakṣur asaktam abaddham anunayapratighavigatatayā;tat teṣāṃ cakṣur arthagocarasatyopasaṃhṛtaṃ viśuddhajñānamārgāsaktacaraṇam.
tat kasya hetoḥ?tathā hi te satpuruṣā mahākaruṇāyāṃ sthitā,dharmān vidantaḥ,arthasupratividdhāḥ,anavadyāḥ,yathādṛṣṭaśrutās tathādharmavādinaḥ,akuśalaparāṅmukhāḥ,bodhimaṇḍābhimukhāḥ,akvacitpratihatacittāḥ,parityāgavanto matsariṣu,kṛpāvanto duḥśīleṣu,avyāpādacittā vyāpādacitteṣu,vīryasādhakāḥ kusīdeṣu,dhyānāṅgadeśikā vikṣiptacitteṣu,prajñācakṣurdāyākā duṣprajñeṣu,mārgadeśikāḥ kumārgapratipanneṣu,udārabuddhadharmapratibodhakā hīnādhimuktikeṣu,sarvajñajñānāvatārakāḥ,anupahata_Abhijñā bodhiparipūraye.
iyam ucyate bodhisattvānām akṣayā divyacakṣurabhijñā.
16th aksaya: Divyaśrotra
tatra katamā bodhisattvānām akṣayā divyaśrotrābhijñā?
yat sarvadevānāṃ divyaśrotraṃ, yat sarvanāgānāṃ sarvarakṣasāṃ sarvagandharvāsuragaruḍakiṃnaramahoragamānuṣyāmanuṣyāṇāṃ divyaśrotraṃ, yat sarvaśaikṣāśaikṣāṇāṃ śrāvakānāṃ divyaśrotraṃ, yat sarvapratyekabuddānāṃ divyaśrotraṃ, sarvajñatāniryātānām udāraniryātānāṃ bodhisattvānāṃ divyaśrotraṃ tebhyo ’grataraṃ parataraṃ varataraṃ pravarataraṃ spaṣṭataraṃ bhadrataraṃ balavattaraṃ prabhāsvarataram.
tena divyaśrotreṇa ye ’nantāparyanteṣu daśadiglokadhātuṣu śabdanādā, devanāgarakṣagandharvāsuragaruḍakiṃnaramahoragamānuṣyāmanuṣyāṇāṃ śabdā, ye ’pi āryāṇāṃ śabdā, ye śrāvakapratyekabuddhabodhisattvasamyaksaṃbuddhānāṃ śabdās te sarve tasya divyaśrotrendriyeṇa pratīyante, antaśo ye ’pi nārakāṇāṃ tiryagyonīnāṃ ca yāmalaukikānāṃ ca daṃśapataṃgakītabhramarāṇāṃ śabdās, te ’pi sarve śrūyante.
yaiś cittālambanaiḥ kuśalair vākuśalair vāvyākṛtair vā teṣāṃ sattvānāṃ vākkarmāṇy utpadyante, tāny api sarvāṇi yathābhūtaṃ prajānāti.
yad vākkarma kuśalahetuparigrahaṃ yad vākkarmākuśalahetuparigrahaṃ yad vākkarmāvyākṛtahetuparigrahaṃ tāny api sarvāṇi yathābhūtaṃ prajānāti.
rāgānuśayaṃ vākkarma yad duṣṭo niścārayati,rāgānuśayaṃ vākkarma yan mūḍho niścārayati,dveṣānuśayaṃ vākkarma yad rakto niścārayati,dveṣānuśayaṃ vākkarma yan mūḍho niścārayati,mohānuśayaṃ vākkarma yad rakto niścārayati,mohānuśayaṃ vākkarma yad duṣṭo niścārayati,rāgānuśayaṃ vākkarma yad rakto niścārayati,dveṣānuśayaṃ vākkarma yad duṣṭo niścārayati,mohānuśayaṃ vākkarma yan mūḍho niścārayati,tāni sarvāṇi yathābhūtaṃ prajānāti.
yad vākkarma śuddhāśayaṃ hīnaprayogaṃ,yad vākkarma śuddhaprayogaṃ hīnāśayaṃ,yad vākkarma śuddhāśayaṃ śuddhaprayogaṃ,yad vākkarmāśuddhāśayam aśuddhaprayogam,tāni sarvāṇy anupahatena divyaśrotrābhijñājñānena yathābhūtaṃ prajānāti.
te divyaśrotrābhijñājñānenāryāṇāṃ cānāryāṇāṃ śabdāṃś ca sṛṇvanti, śrutvā ca nāryaśabdeṣv anunayaḥ syān nānāryaśabdeṣu pratighaḥ syāt, ta āryaśabdeṣu mahāmaitrīṃ pratilabhante ’nāryaśabdeṣu mahākaruṇāṃ pratilabhante.
sarveṣāṃ śabdānāṃ ca pūrvāntāparāntaparicchedaṃ yathābhūtaṃ prajānanti.
te tena divyaśrotrābhijñājñānena sarvabuddhavacanāni sṛṇvanti, srutvā ca smṛtiprajanyāsaṃpramoṣadharmatayā sarvāṇi dhārayanti, dhārayitvā ca na vismārayanti, yathābhājanān sattvān smārayanti, sārāsāradharmāṃś ca yathābhūtaṃ prajānanti.
te yady ekasya tathāgatasya dharmadeśanāṃ śṛṇuyur na dvitīyasya tathāgatasya dharmadeśanām āvaraṇaṃ vā samutthānaṃ vā kurvanti, sarvabuddhavacanāny apūrvācaramam udgṛhnanti.yān śabdān kuśalāṃś cākuśalāṃś cāvyākṛtāṃś ca śṛṇvanti, tāṃś ca smṛtya saṃprajanyena kālena kālaṃ bhāṣante.yadi parṣatkālo ’pi syān na dharmadeśanākāla iti viditvā nikṣipeyuḥ, śrutvāpi na deśayeyuḥ.dharmadeśanākāla ekavaśitayā, parṣatkālo ’pi syān, na sarvebhyo dharmaṃ deśayeyuḥ.satyaṃ vyākaraṇam api na parapīḍanaṃ vyākurvanti, asatyaṃ vyākaraṇam api arthayuktaṃ parānugrahānukulam upāyakauśalyena svacittapariśuddhyā vyākurvanti.yādṛśān śabdān śrotum icchanti tādṛsāḥ śabdāḥ śrutāḥ, yādṛśān śabdān na śrotum icchanti tādṛśāḥ śabdāh na śrutāḥ.yasyāṃ parṣadi dharmo diśyate, tasyāḥ sattvānāṃ śrotrasthānajñānaṃ yathābhūtaṃ prajānanti, jñatvā ca tatsvabhāvaṃ dharmaṃ deśayanti.tatra yebhyaḥ sattvebhyo dharmaṃ jñāpayanti te taddharmadeśanāṃ śṛṇvanti, yebhyaḥ sattvebhyo na dharmaṃ jñāpayanti te taddharmadeśanāṃ na śṛṇvanti.
sa teṣāṃ śrotradhātuḥ suviśuddhadharmadhātuḥ;sa teṣāṃ śrotradhātuḥ viśuddhajñānam;sa teṣāṃ śrotradhātur ātmadhātusuviśuddhaḥ;sa teṣāṃ śrotradhātuḥ sattvadhātujīvadhātupudgaladhātusuviśuddhaḥ;sa teṣāṃ śrotradhātuḥ śabdākṣaranirvacanānāṃ yathāśrutaniścayaḥ.pañcagatyupapannā ye sattvā vividhaśabdākṣaranirvacanāni bhāṣante, tebhyo yathāvacanapraveśena dharmaṃ deśayanti.
sa teṣāṃ śrotradhātus tathāgatadivyaśrotrāya pariṇāmito ’nanyayānaśravaṇatayā.
iyam ucyate bodhisattvānam akṣayā divyaśrotrābhijñā.
17th akṣaya: Paracittajñāna.
tatra katamā bodhisattvānām akṣayā paracittajñānābhijñā? paracittajñānam iti yat sarvasattvānām pūrvāntacittajñānam, aparāntacittajñānaṃ, pratyutpannacittajñānam.
so ’tītacittajñānena sattvānāṃ pūrvahetukāni cittāni praviśate:asya sattvasyedaṃ cittam adhimātrahetukam, asya sattvasyedaṃ cittaṃ madhyahetukam, asya sattvasyedaṃ cittaṃ mṛduhetukam, asya sattvasyendriyāni dānākārahetumanti, asya sattvasyendriyāni śīlākārahetumanti, asya sattvasyendriyāni kṣāntyākārahetumanti, asya sattvasyendriyāni vīryākārahetumanti, asya sattvasyendriyāni dhyānākārahetumanti, asya sattvasyendriyāni prajñākārahetumanti, asya sattvasyendriyāni maitryākārahetumanti, asya sattvasyendriyāni karuṇākārahetumanti, asya sattvasyendriyāni muditākārahetumanti, asya sattvasyendriyāny upekṣākārahetumanti, asya sattvasyendriyāni śrāvakayānākārahetumanti, asya sattvasyendriyāni pratyekabuddhayānākārahetumanti, asya sattvasyendriyāni mahāyānākārahetumanti
ayaṃ sattvo hetubaliko ’yaṃ kuśalamūlakāraṇasrotasā saṃyukto ’py ayaṃ sattvaḥ prayogahetunā nīcakulam upapannaḥ.ayaṃ sattvaḥ śuddhāśayo ’śuddhaprayogaḥ, ayaṃ sattvaḥ śuddhaprayogo ’śuddhāśayaḥ, ayaṃ sattvaḥ śuddhāśayaḥ śuddhaprayogaś ca, ayaṃ sattvo ’śuddhāśayo ’śuddhaprayogaś ca.”
iti hi yat tāni sarvāṇi sarvasattvānāṃ pūrvahetukebhya indriyebhyaś cittacaritajñānāni yathābhūtaṃ prajānāti, jñatvā ca pratyekaṃ yathāyogaṃ dharmaṃ deśayati, idam ucyate pūrvāntaparacittajñānam.
tatra katamad aparāntaparacittajñānam?
asya sattvasya pratyutpannadānahetur anāgate ’dhvany asya śīlahetur bhaviṣyati;asya sattvasya pratyutpannaśīlahetur anāgate ’dhvany asya kṣāntihetur bhaviṣyati;asya sattvasya pratyutpannakṣāntihetur anāgate ’dhvany asya vīryahetur bhaviṣyati;asya sattvasya pratyutpannavīryahetur anāgate ’dhvany asya dhyānahetur bhaviṣyati;asya sattvasya pratyutpannadhyānahetur anāgate ’dhvany asya prajñāhetur bhaviṣyati;asya sattvasya pratyutpannalaukikajñānacaryāhetur anāgate ’dhvany asya lokottarahetur bhaviṣyati;asya sattvasya pratyutpannahīnendriyahetur anāgate ’dhvany asya mahāyānahetur bhaviṣyati.
iti hi ye ’nāgate ’dhvani hetavaḥ sattvānāṃ ye pratyayā ya ākārā bhaviṣyanti, tān hetūn sattvānām tān pratyayāṃs tān ākārān bodhisattvo yathābhūtaṃ prajānāti.sa na sarvasattvapariṇāmanayā parikhidyate; yāvat tasya cittapraveśajñānaṃ yāvanto dharmabhājanabhūtāś ca tāvad dharmaṃ deśayati.amoghaṃ dharmaṃ deśayati na dharmakathāyāṃ mātsaryaṃ karoti.idam ucyate ’parāntaparacittajñānam.
tatra katamat pratyutpannaparacittajñānam?
yad ye pratyutpanne ’dhvani sarvasattvānām cittacaitasikā utpadyante, tān sarvān bodhisattvo yathābhūtaṃ prajānāti.sa sarāgaṃ cittam api sarāgaṃ cittaṃ yathābhūtaṃ prajānāti,vigatatarāgaṃ cittam api vigatarāgaṃ cittaṃ yathābhūtaṃ prajānāti,evaṃ sadveṣaṃ vigatadveṣaṃ,samohaṃ vigatamohaṃ,sakleśaṃ vigatakleśaṃ,saṃkṣiptaṃ vikṣiptaṃ,samāhitam asamāhitaṃ,līnaṃ pragrahaṃ,kaukṛtyam akaukṛtyaṃ,vyupaśāntam avyupaśāntaṃ,vimuktam avimuktaṃ,vistīrṇam avistīrṇam,parīttam, vipulaṃ, mahadgatam,apramāṇaṃ cittam apy apramāṇaṃ cittaṃ yathābhūtaṃ prajānāti.
evaṃ yair yaiḥ kleśaiḥ tasya tasya sattvasya cittam āvṛtaṃ bhavati, tān sarvān yathābhūtaṃ prajānāti, jñatvā ca jñānena yathā kleśaniḥsaraṇaṃ bhavati dharmaṃ deśayati.sa yāṃ parṣaḍaṃ gacchati prathamaṃ tasyāḥ parṣaḍaś cittaṃ paśyati, dṛṣṭvā ca pratyekaṃ yathāyogaṃ dharmaṃ deśayati.evaṃ yāni teṣām sattvānām indriyāṇi varāvarāṇi jānāti tāni sarvāṇi yathābhūtaṃ prajānāti.
na svacittam āvrtaṃ na paracittam āvṛtaṃ bhavati.tat kasya hetor?yasmāt tasya bodhisattvasya cittasaṃtāno jñānena vetti smṛtinā vetti, matinā vetty, avabodhena vetti, prajñayā vetti, bodhinā vetti.cittasaṃtāno vigatakleśo, vāsanāpratisaṃdhikleśasamucchinnaviśuddho, vimalaḥ, prabhāsvaro, ’navadyo, ’paruṣo, niṣkleśo, ’nāvilaḥ, sarvadharmālokena vetti. sarvasattvānāṃ cittacariteṣu praviśan cittasaṃtānam atyantaṃ vetti.iti hi ya evaṃrūpeṣu dharmeṣu cittapravaṇajñānapraveśa, idam ucyate bodhisattvānām akṣayā paracittajñānābhijñā.
18th aksaya: Pūrvanivāsānusmṛtiḥ
tatra katamā bodhisattvasya pūrvanivāsānusmṛtijñānasākṣātkaraṇābhijñā?
so ’nayā smṛtinā pūrvanivāsān anusmarati;sā smṛtiḥ svadhiṣṭhitā dharmadhātusthityā,acalitā pravedanatvāt,anuddhatā sukṛtajñānaparikarmatvāt,nirupadravā śamathapratiṣṭhitatvāt,abhrāntā vipaśyanāsuparigṛhītatvāt,aparapraṇeyā pratyakṣajñānatvāt,smartavyā smṛtyasaṃpramoṣadharmatvāt,puṇyasaṃbhāropacayā mahāyānaparijñānatayā,jñānasaṃbhāropacayāparādhīnatvāt,sarvapāramitāsaṃbhāropacayā sarvapāramiṃgatatayā.
so anayā smṛtinā pūrvanivāsān anusmarati. sa ekajātim apy anusmarati, dve tisraś catasraḥ pañca daśa viṃśatis triṃśac catvāriṃśat pañcāśaj jātiśatam apy anusmarati, jātisahasraṃ jātiśatasahasrāṇy anekāni jātiśatāny anekāni jātisahasrāṇy anekāni jātiśatasahasrāṇi, vivartakalpaṃ saṃvartakalpam anekān vivartakalpān anekān saṃvartakalpān anekān vivartasaṃvartakalpān apy anusmarati, kalpaśataṃ kalpasahasram kalpaśatasahasrāny anekāni kalpaśatāny anekāni kalpasahasrāny anekāni kalpaśatasahasrāṇy apy anusmarati:
amukās te sattvā āsann evaṃnāmānas, tatrāham apy āsam evaṃ nāmaivaṃjātir evaṃgotra evaṃvarṇa evamāhāra evamāyuṣparyanta evaṃcirasthitika evaṃsukhaduḥkhapratisaṃvedī, ahaṃ tataś cyuto ’mutropapannas, tataś cyuta ihāpy upapanna iti.
sākārān sānimittān soddeśān anekavividhapūrvanivāsān anusmarati, sa ātmaparasattvapūrvāntaprabhṛti pūrvanivāsān anusmarati.
sa svakuśalamūlāni parasattvakuśalamūlāni pūrvahetukāni smarati, svakuśalamūlāni smṛtvā bodhaye pariṇāmayati, parasattvakuśalamūlāni smṛtvā ca sattvān bodhicittotpāde ’vatārayati.yat pūrvasaṃskāraduḥkhaṃ tasya tv anityatāṃ duḥkhaṃ śūnyatāṃ nairātmyaṃ pratisarati.sa nānityatāduḥkhaśūnyatānairātmyapratisaraṇena rūpagarvito na varṇagarvito nārogyagarvito na yauvanagarvito nājīvagarvito na bhogagarvito na parijanagarvito naiśvaryagarvitaḥ,śakrānarthiko brahmānarthiko lokapālānarthikaś cakravartyanarthikaḥ sarvajātyanarthikaḥ.sarvakāmarājyaiśvaryādhipatyam api nātmasukhāyārthayate, anyathā sarvasattvaparipācanāya saṃcintyabhavopapattiṃ parigṛhṇāti.so ’nityaduḥkhaśūnyanairātmyapratisaraṇena pūrvasaṃkliṣṭacaryāyā lajjati jihreti nigṛhṇāti vigarhate.pratyutpanne ’py adhvani jīvitahetor apy akaraṇīyaṃ na karoti, sa pūrvakuśalamūlāni bodhaye pariṇāmayati bṛṃhayati.pratyutpannāny api kuśalamūlāni sarvasattvebhyaḥ sādhāraṇāni pariṇāmayati, sa pratikūlapariṇāmanaṃ parityajati, buddhavaṃsadharmavaṃsasaṃghavaṃsānupacchedāya sarvajñānāya ca pariṇāmayati.
iyam ucyate bodhisattvānām akṣayā pūrvanivāsānusmṛtijñānasākṣātkaraṇābhijñā.
19th aksaya: Ṛddhividhijñānābhijñā
tatra katamā bodhisattvānām ṛddhividhijñānābhijñā?
yā chandasā vīryeṇa cittena mīmāṃsayā pragṛhītānāṃ dharmāṇāṃ pratipattiḥ karmaṇyatādhipateyatā;ata eteṣāṃ caturṇām ṛddhipādānāṃ suparibhāvitatvāt pratyakṣam anabhisaṃskārā ṛddhīḥ prāpnoti, so ’nekavidhāny ṛddhiprātihāryāṇi pratyanubhavati.
tāni tadṛddhiprātihāryāṇi sattvāvekṣayā vistareṇa sattvān paripācayanti.yena tadṛddhiprātihāryeṇa sattvā vineyās tad tad ṛddhiprātihāryaṃ sattvebhya upadarśayati, rūpe vā bale vādhiṣṭhāne vā.sa yena yena rūpavarṇābhāsena sattvā vinītās taṃ tam rūpavarṇābhāsam eva sattvebhya upadarśayati, buddharūpavarṇābhāsena vā, bodhisattvrūpavarṇābhāsena vā, pratyekabuddharūpavarṇābhāsena vā, śrāvakarūpavarṇābhāsena vā, śakrarūpavarṇābhāsena vā, lokapālarūpavarṇābhāsena vā, cakravartirūpavarṇābhāsena vā, evaṃ viṣṇuskandamaheśvarabrahmaprajāpatirūpavarṇābhāsena vā, yad atadrūpavarṇābhāsena vāntaśo yena yena tiryagyonirūpavarṇābhāsena sattvā vinītās taṃ tam eva rūpavarṇābhāsaṃ sattvebhyo darśayati, sattvebhyo yathādhimuktyā dharmaṃ deśayati.
sa yena yena balena tīvragarvitakrodhamānadarpitamattabalāḥ sattvā vineyās tat tad balam eva darśayati, atha vā śakrabalam atha vā brahmabalam atha vā lokapālabalam atha vā cakravartibalam atha vā mahānagnabalam atha vā caturthabhāganārāyaṇabalam atha vārdhanārāyaṇabalam atha vā nārāyaṇabalam.meruḥ parvatarājo ’ṣṭhāṣaṣṭiyojanaśatasahsrasamucchrayo ’pi caturaśītiyojanasahasravistāro ’pi yena bodhisattvabalānvitena bodhisattvena tryaṅgulibhir utkṣiptaḥ, tad yathaikam āmalakīphalam anyaṃ lokadhātum ākṣiptam api tasya bodhisattvasya balam anupahatam.imaṃ trisāhasramahāsāhasralokadhātum evaṃ viśālam evaṃ vipulam abdhātuprabhṛti yāvad upary avīciparyantaṃ karatalasyopari pratiṣṭhāpya kalpaṃ vā kalpāvaśeṣaṃ vā tiṣṭhan sarveryāpathān api darśayati.evaṃbalo bodhisattvas tīvragarvitakrodhamānadarpitamattebhyaḥ sattvebhyo garvitakrodhamānadarpitamattabalavineyārthaṃ dharmaṃ deśayati.
sa tair ṛddhipādair adhiṣṭhānajñānaṃ prāpnoti, tair bodhisattvasyādhiṣṭhānajñānair yad yad adhitiṣṭhet tat tad eva bhavet. sa yadi mahāsamudro goṣpadamātro bhavatv iti goṣpadam adhitiṣṭhed goṣpadamātraḥ tiṣṭhet, goṣpadam api mahāsamudro bhavatv ity adhitiṣṭhen mahāsamudra eva tiṣṭhet.
yadi kalpoddāho ’pskandho bhavatv ity adhitiṣṭhet so ’pskandha eva tiṣṭhet; apskandho ’py agniskandho bhavatv ity adhitiṣṭet so ’gniskandha eva tiṣṭhet; agniskandho ’pi vāyuskandho bhavatv ity adhitiṣṭhet sa vāyuskandha eva tiṣṭhet; vāyuskandho ’py agniskandho bhavatv ity adhitiṣṭhet so ’gniskandha eva tiṣṭhet; agniskandho ’pi pṛthivīskandho bhavatv ity adhitiṣṭhet sa pṛthivīskandha eva tiṣṭhet; pṛthivīskandho ’py agniskandho bhavatv ity adhitiṣṭhet so ’gniskandha eva tiṣṭhet; evaṃ yān yān dharmān mṛdūn vā madhyamān vādhimātrān vādhiṣṭhānenādhitiṣṭhet te ta eva bhaveyuḥ.
adas tasyādhiṣṭhānaṃ tu bhagavanto buddhān sthāpayitvā na kena cic chakyaṃ kṣobhayituṃ kampayitum antardhāpayituṃ śakreṇa vā brahmaṇā vā māreṇa vā mārakāyikair devair vā na kenacit punar loke sahadharmeṇa; yaḥ sattvanikāye śakyas tad bodhisattvādhiṣṭhānaṃ kṣobhayituṃ kampayitum antardhāpayituṃ na sa kaś cit sattvaḥ.sa tena bodhisattvādhiṣṭhānajñānabalotpādena vividhābhilāpahṛṣṭatuṣṭaparamebhyaḥ sattvebhyo yathāśabdapraveśena dharmaṃ deśayati.
te tasya rddhipādā abhyudgatāḥ,svādhīnāḥ,sarvamārakleśaviṣayasamatikrāntāḥ,buddhaviṣayapraveśāḥ,sarvasattveṣv avyābādhāśayāḥ,sarvakuśalamūlasaṃbhāropacayāḥ,māreṇa mārakāyikaiś ca devair asaṃhāryāḥ.
iyam ucyate, bhadanta śāradvatīputra, bodhisattvānām akṣayā rddhividhijñānābhijñā.
imā ucyante, bhadanta śāradvatīputra, bodhisattvānām akṣayāḥ pañcābhijñāḥ.
VIII. Paripākabala
20th-23rd aksaya: Saṃgrahavastu
punar aparaṃ, bhadanta śāradvatīputra, bodhisattvānāṃ catvāri saṃgrahavastūny apy akṣayāṇi katamāni catvāri? tad yathā dānam, priyavāditā, arthacaryā, samānārthatā ca.
tatra dānaṃ yad āmiṣadānaṃ dharmadānaṃ ca;tatra priyavāditā yā yācanakebhyo dharmaśravaṇikebhyaś ca mṛduvākyapriyavāditā;tatrārthacaryā yā saṃcintya svaparārthaparipūriḥ;tatra samānārthatā yo yasmin yāna ātmano guṇasaṃjnā tasminn eva yāne dharmāmiṣagrāhakān pratiṣṭhāpayati.
punar aparaṃ dānaṃ yad yācanakānāṃ cittārādhanādānaṃ;tatra priyavāditā yā yācanakānām akuṃsanatā;tatrārthacaryā yā yācanakānām arthaparipūriḥ;tatra samānārthatā yas tasminn eva yāne ’vatārayati.
punar aparaṃ dānaṃ ya āśayatas tyāgaḥ;priyavāditā yaḥ prayogāparicchedaḥ;arthacaryā yādhyāśayena dattvākaukṛtyatā;samānārthatā yā mahāyānapariṇāmanā.
punar aparaṃ dānaṃ yo maitryanugamanena cittena parityāgaḥ;priyavāditā yaḥ prītiprāmodyabhūtasya cittasyāparityāgaḥ;arthacaryā yo mahākaruṇāpariśuddhacittotpādena sarvasattvānāṃ kiṃkaraṇīyeṣūdyogaḥ;samānārthatā yopekṣāsamanvāgatenānatānunnatena cittena sarvajñajñānapariṇāmanā.
punar aparaṃ dānaṃ yo yathādharmam iṣṭānāṃ paribhogānāṃ parityāgaḥ;priyavāditā yā yebhyo dānaṃ dattvā teṣām dharme pratiṣṭhāpanā;arthacaryā yā svārthaparārthaparipūriḥ;samānārthatā yaḥ sarvasattvārthāya sarvajñatāyāṃ cittotpādaḥ.
punar aparaṃ dānaṃ yo ’ntarbāhyavastūnāṃ parityāgaḥ;priyavāditā yaḥ sarvadharmaguṇajñāne ’nācāryamuṣṭiḥ;arthacaryā yā svārthaṃ tyaktvā parārthakriyā;samānārthatā yā bhogān piṇḍīkṛtān hastaprāptān api parebhyo dattvādaurmanasyatā.
tatra katamad dharmadānam?yathāśrutadharmāṇām deśanā;priyavāditā yā nirāmiṣeṇa cittena dharmasya saṃprakāśanā;arthacaryā yā paropadeśe svādhyāyāvatāre ’parikhedatā;samānārthatā yaḥ sarvajñatācittāviyuktatayā dharmalābhaḥ pareṣāṃ cāvatāraṇatā.
punar aparaṃ dharmadānaṃ yā dharmaśravaṇikānām āgatāgatānām aparikhinnātandritadharmadeśanā;priyavāditā yā yāvad dīrgham api gatvā saddharmaprakāśanā;arthacaryā yā ye pudgalā dharmārthikāḥ, pātradhārā, niścīvarapiṇḍapātaśayanāsanaglānapratyayabhaiṣajyapariṣkārāḥ, pare ’pi, tebhyo yena yena vaikalyaṃ tat sarvaṃ dattvādhyāśayagatacittasaṃtānena dharmadeśanā;samānārthatā yā dharmadānaṃ dattvānuttarāyāṃ samyaksaṃbodhāv avatāraṇatā pariṇāmanā.
punar aparaṃ dharmadānaṃ yaḥ sarvadānānāṃ paraṃ viditvā dharmadānaparityāgaḥ;priyavāditā yā hitavastutayā dharmadeśanā;arthacaryā yārthapratisaraṇā dharmadeśanā na vyañjanapratisaraṇā;samānārthatā yā sarvabuddhadharmaparipūraye dharmadeśanā.
punar aparaṃ dharmadānaṃ yā dānapāramitā;priyavāditā yā śīlapāramitā kṣāntipāramitā;arthacaryā yā vīryapāramitā;samānārthatā yā dhyānapāramitā prajñāpāramitā.
punar aparaṃ dharmadānaṃ prathamacittotpādikānāṃ bodhisattvānām;priyavāditā caryāpratipannānāṃ bodhisattvānām;arthacaryāvaivartikānāṃ bodhisattvānām;samānārthataikajātipratibaddhānāṃ bodhisattvānām.
punar aparaṃ dharmadānaṃ bodher mūlabījāśrayaḥ;priyavāditā bodheḥ pariniṣpannāṅkurapattrāḥ;arthacaryā bodheḥ parisphuritapuṣpam;samānārthatā bodher abhinirvṛttaphalam.
imāny ucyante, bhadanta śāradvatīputra, bodhisattvānām akṣayāṇi saṃgrahavastūni.
IX. Nirdeśabalaprāpti
punar aparaṃ, bhadanta śāradvatīputra, bodhisattvānāṃ catasraḥ pratisaṃvido ’py akṣayāḥ. katamāś catasraḥ? yā imā arthapratisaṃvid dharmapratisaṃvin niruktipratisaṃvit pratibhānapratisaṃvit.24th Imperishable: Knowledge of The Meaning.
24th aksaya: Arthapratisaṃvid
tatra katamārthapratisaṃvit?
yat sarvadharmaparamārthajñānam,dharmajñānaṃ;pratyavekṣaṇājñānam;anvayajñānaṃ;hetujñānaṃ;pratyayajñānaṃ;sāmagrījñānam;advayajñānam;antāgamanajñānam;antarānavasthājñānaṃ;pratyayāvatārajñānam;asaṃbhinnadharmadhātujñānaṃ;tathatānupratipattijñānaṃ;bhūtakoṭisthajñānaṃ;śūnyatādhigamajñānam;animittacaryājñānam;apraṇihitāpraṇidhānajñānam;anabhisaṃskṛtānabhisaṃskārajñānam;ekanayapraveśajñānaṃ;nairātmyādhigamajñānaṃ,niḥsattvādhigamajñānaṃ,nirjīvādhigamajñānaṃ,niḥpudgalaparamārthajñānam;atīte ’dhvany asaktajñānam;anāgate ’dhvany anavasthajñānaṃ;pratyutpanne ’dhvani sarvatrānavadyajñānaṃ;skandheṣu māyājñānaṃ;dhātuṣv āśīviṣavadavekṣaṇājñānam;āyataneṣu śūnyagrāmavannidhyaptijñānam;adhyātmopaśamajñānaṃ;bahirdhāpracārajñānaṃ;viṣayeṣu māyānirviśeṣajñānaṃ;smṛtivihārajñānaṃ;kṣāntyanugajñānaṃ;matipratyavekṣaṇājñānam;ātmāvekṣaṇājñānaṃ;satyeṣu prekṣaṇājñānaṃ;duḥkhe ’nutpādajñānaṃ;samudaye ’nabhisaṃskārajñānaṃ;nirodhe ’nimittajñānaṃ;mārga uttāraṇajñānaṃ;dharmeṣu padaprabhedajñānaṃ;smṛtyupasthāneṣu niḥsmṛtyamanasikārajñānaṃ;samyakprahāṇeṣu kuśalākuśaladvayāvatārajñānam;ṛddhipādeṣu kāyacittalaghutvajñānam;indriyeṣv avatārajñānaṃ;baleṣv anavamṛdyajñānaṃ;bodhyaṅgeṣu sarvadharmayathābhūtāvabodhajñānaṃ;mārge ’gatyāgatijñānaṃ;śamathe sthitijñānaṃ;vipaśyanāyām avabhāsajñānaṃ;māyāyāṃ viṭhapanājñānaṃ;marīcau bhrāntijñānaṃ;svapne ’bhūtadarśanajñānaṃ;pratiśrutkāyāṃ pratyayopalambhajñānaṃ;pratibhāse ’cyutajñānaṃ;bhinnalakṣaṇeṣv ekalakṣaṇajñānaṃ;saṃprayogeṣu viprayogajñānaṃ;pratisaṃdhiṣv apratisaṃdhijñānaṃ;śrāvakayāne parato ghoṣānugāvatārajñānaṃ;pratyekabuddhayāne pratītyāvatāravivekaikāgratājñānaṃ;mahāyāne kuśalamūlasaṃbhāraprasavanajñānam.iyam ucyate ’rthapratisaṃvit.
punar arthapratisaṃvid yena sarvadharmā arthapratisaraṇena pratisṛtāḥ.tat kasya hetoḥ?
sarvadharmā nikhilaśūnyāḥ, yaḥ śūnyārthaḥ so ’rthaḥ;sarvadharmā nikhilānimittāḥ, ya ānimittārthaḥ so ’rthaḥ;sarvadharmā nikhilāpraṇihitāh, yo ’praṇidhānārthaḥ so ’rthaḥ;sarvadharmā nikhilānabhisaṃskārāḥ, yo ’nabhisaṃskārārthaḥ so ’rthaḥ;sarvadharmā nikhilānutpādāḥ, yo nikhilānutpādārthaḥ so ’rthaḥ;sarvadharmā nikhilābhūtāḥ, yo nikhilābhūtārthaḥ so ’rthaḥ;sarvadharmā nikhilābhāvāḥ, yo nikhilābhāvārthaḥ so ’rthaḥ;sarvadharmā nikhilaviviktāḥ, yo vivekārthaḥ so ’rthaḥ;sarvadharmā nikhilānātmaniḥsattvanirjīvaniṣpudgalāḥ, yo ’nātmaniḥsattvanirjīvaniṣpudgalārthaḥ so ’rthaḥ.
ya evaṃrūpo dharmprativedhaḥ sārthapratisaṃvit.
yo ’tra nirdeśo ’pratihatanirdeśo ’saṅganirdeśo ’kṣayanirdeśaḥ sarvadharmaprāpaṇanirdeśaḥ, so ’rthanirdeśo ’rthapratisaṃvit.sārthapratisaṃvit sarvārthadeśanākṣayā bhavati,tāṃ ca buddhā bhagavantaḥ saṃprakāśayanty anumodayanti.sā bhūtā tattvāvitathānanyā,sarvatrānavadyaḥ prajñājñānādhigamaḥ.
iyam arthapratisaṃvit.
25th aksaya: Dharmapratisaṃvid
tatra katamā dharmapratisaṃvit?
yat sarvadharmānuvartakajñānam:
kuśalākuśalasāvadyānavadyasāsravānāsravasaṃskṛtāsaṃskṛtalaukikalokottarapraṇītahīnasaṃkleśavyavadānabhāgīyasaṃsāranirvāṇopagateṣu dharmadhātusamatājñānaṃ bodhisamatājñānaṃ dhātusamatājñānam; iyaṃ dharmapratisaṃvit
punar aparaṃ dharmapratisaṃvid yad rāgacaritānāṃ sattvānāṃ cittapravṛttipravāhajñānaṃ,kṛtrimarāgacaritānāṃ cākṛtrimarāgacaritānāṃ cavyatyastarāgacaritānāṃ ca,dṛṣṭirāgacaritānāṃ ca,tīvrarāgacaritānāṃ ca mṛdurāgacaritānāṃ ca laghurāgacaritānāṃ cālaghurāgacaritānāṃ ca,saṃvṛtirāgacaritānāṃ ca,prayogarāgacaritānāṃ cāśayarāgacaritānāṃ cādhyāśayarāgacaritānāṃ ca,lakṣaṇarāgacaritānāṃ calakṣaṇapratikūlarāgacaritānāṃ ca,vyavasthāpanarāgacaritānāṃ ca,pratyayarāgacaritānāṃ ca pūrvāntapratyayarāgacaritānāṃ cāparāntapratyayarāgacaritānāṃ ca pratyutpannapratyayarāgacaritānāṃ ca,adhyātmarāgāṇāṃ na bahirdhārāgāṇāṃ sattvānāṃ vā,bahirdhārāgāṇāṃ nādhyātmarāgāṇāṃ vā,adhyātmarāgāṇām bahirdhārāgāṇām api sattvānāṃ vā,nādhyātmarāgāṇām nāpi bahirdhārāgāṇām sattvānāṃ vā,rūparāgāṇāṃ na śabdarasagandhaspraṣṭavyarāgāṇāṃ sattvānāṃ vā,śabdarāgāṇāṃ na rūparasagandhaspraṣṭavyarāgāṇāṃ sattvānāṃ vā,gandharāgāṇāṃ na rūpaśabdarasaspraṣṭavyarāgāṇāṃ sattvānāṃ vā,rasarāgāṇāṃ na rūpaśabdagandhaspraṣṭavyarāgāṇāṃ sattvānāṃ vā,spraṣṭavyarāgāṇāṃ na rūpaśabdagandharasarāgāṇāṃ sattvānām,ayam rāgacaritānāṃ sattvānāṃ praveśaḥ.
anena praveśamukhena sattvānāṃ rāgacaritāny ekaviṃśatisahasrāṇi, sattvānāṃ dveṣacaritāny ekaviṃśatisahasrāṇi, sattvānāṃ mohacaritāny ekaviṃśatisahasrāṇi, sattvānām sabhāgacaritāny ekaviṃśatisahasrāṇi.yat teṣām sattvānāṃ caturaśītisahasracaritānāṃ cittapravṛttipravāhajñānam,prayekaṃ yathāyogaṃ dharmadeśanājñānam,akālātikramaṇajñānaṃ,yathābhājanaprabhedajñānam,amoghadharmadeśanājñānam,avicchinnānadhikadharmadeśanājñānaṃ,sā dharmapratisaṃvit.
26th aksaya: Niruktipratisaṃvid
tatra katamā niruktipratisaṃvit?
yat sarvasattvānāṃ śabdāvatārajñānaṃ,devaśabdanāgaśabdayakṣaśabdagandharvāsuragaruḍakiṃnaramahoragamānuṣyāmānuṣyaśabdāvatāraḥ.samāsato yāvatyaḥ pañcagatyupapannānāṃ sattvānāṃ bhāṣāśabdasvaravacanapathanirvacanasaṃketacaryās tāḥ sarvāḥ prajānāti. jñatvā ca tais taiḥ śabdais tābhis tābhir niruktibhis tebhyas tebhyaḥ sattvebhyo yathāśabdāvatāreṇa dharmaṃ deśayati.iyaṃ niruktipratisaṃvit.
punar aparaṃ niruktipratisaṃvit:imāś caryā evaṃ parīkṣyāḥ,ime dharmā evam upasaṃhartavyāḥ,ime dharmā evaṃ saṃdheyāḥ,ime dharmā evaṃ boddhavyāḥ,ime dharmā evam akṣaraiḥ kalpayitavyāḥ,ity ekasyāpi vacanaṃ jānāti dvayor api vacanaṃ jānāti bahūnām api vacanaṃ jānāti,narāṇām api vacanaṃ jānāti nārīṇām api vacanaṃ jānāti napuṃsakānām api vacanaṃ jānāti,atītānām api vacanaṃ jānāti anāgatānām api vacanaṃ jānāti pratyutpannānām api vacanaṃ jānāti,ekākṣarasamāropitam api jānāti bahvakṣarasamāropitam api jānāti asamāropitam api jānāti.iyam niruktipratisaṃvit.
punar aparaṃ sā niruktipratisaṃvit sarvadharmanirodhe vacanadharmajñānam, iyam niruktipratisaṃvit.
sā tasya niruktipratisaṃvid apratihatā;askhalitā;suvyavasthāpitā;apunaruktā;atīvrā;atvaramāṇā;anapaśabdavākyaṃ,vispaṣṭā;arthākṣarāliṅgitā;yathāparṣatsaṃtoṣaṇī;vicitrākārā;gambhīrā;gambhīrāvabhāsā;saṃvṛtiparamārthālaṃkṛtā;svacittajñānadṛṣtiprativedhā;buddhabhāṣitā,sarvasattvārādhanā.
iyaṃ niruktipratisaṃvit.
27th aksaya: Pratibhānapratisaṃvid
tatra katamā pratibhānapratisaṃvit?
yad idam asaktam ājñāpananirdeśajñānam,akṣuṇṇam ājñāpananirdeśajñānam,apratihatam ājñāpananirdeśajñānam,āśupratibhānaṃ,kṣiprapratibhānaṃ,śīghrapratibhānam,amoghapratibhānam.
yathāpraśnapratibhānam,asaṃhāryapratibhānam,aparihāṇapratibhānaṃ,sunibaddhapratibhānam,avabodhapratibhānaṃ,dharmaratipratibhānaṃ,kṣāntibalasthitapratibhānaṃ,gambhīrapratibhānaṃ,vicitrapratibhānaṃ,saṃvṛtiparamārthapratibhānaṃ,dānaśīlakṣāntivīryadhyānaprajñāpratibhānaṃ,sarvabuddhadharmapadaprabhedanirdeśapratibhānaṃ,smṛtyupasthānasamyakprahāṇarddhipādendriyabalabodhyaṅgagambhīramārgapratibhānaṃ,śamathavipaśyanāpratibhānam,pratibhānam iti niruktyavekṣaṇayā vākyadharmajñānaṃ,dhyānavimokṣasamādhisamāpattisatyāvatārajñānapratibhānaṃ,sarvayānapratibhānaṃ,yathābhūtanirdeśena sarvasattvacaritasaṃtoṣaṇapratibhānam.
avikṣiptāmūrkhavākyam,akarkaśavākyaṃ,sāravākyam,akarkaśavākyaṃ,mṛdukavākyaṃ,śuddhavākyam,atyantamuktavākyam,apratihatavākyam,anapaśabdavākyaṃ,sūratavākyam,acalavākyam,anauddhatyavākyaṃ,śāntavākyam,ādeyavākyaṃ,sahitavākyaṃ,saṃprayuktavākyam,akhilavākyaṃ,suyuktavākyam,avikalavākyaṃ,madhuravākyaṃ,mṛduvākyam,aninditavākyaṃ,susaṃgṛhītavākyaṃ,sarvāryapraśaṃsitavākyam,anantakṣetragamakānugatasvaraṃ,brahmasvarāvekṣaṇagamakānugatasvaram.buddhabhāṣitena pratibhānena parasattvānāṃ parapudgalānām indriyavarāvarajñānena dharmaṃ deśayati.
sā tasya dharmadeśanā niryāti tatkarasya samyagduḥkhakṣayāya.
iyaṃ pratibhānapratisaṃvit.
imā ucyante, bhadanta śāradvatīputra, bodhisattvānāṃ catasro ’kṣayāḥ pratisaṃvidaḥ.
X. Tadupāyajñāna
punar aparaṃ, bhadanta śāradvatīputra, bodhisattvānāṃ catvāri pratisaraṇāny apy akṣayāṇi. katamāni catvāri? yānīmāny arthapratisaraṇatā na vyañjanapratisaraṇatā, jñānapratisaraṇatā na vijñānapratisaraṇatā, nītārthasūtrāntapratisaraṇatā na neyārthasūtrāntapratisaraṇatā, dharmatāpratisaraṇatā na pudgalapratisaraṇatā.28th Imperishable: Reliance on Meaning.
28th akṣaya: Arthapratisaraṇa
tatra katamo ’rthaḥ, katamad vyañjanam?
vyañjanam iti yo lokadharmakriyāvatāranirdeśaḥ, artha iti yo lokottaradharmāvabodhaḥ.
vyañjanam iti yo dānadamasaṃyamaniyamanirdeśaḥ, artha iti yad dānadamasaṃyamaniyamasamatājñānam.
vyañjanam iti yā saṃsāradoṣodbhāvanodāharaṇatā, artha iti yaḥ saṃsārānupalambhāvabodhaḥ.
vyañjanam iti yā nirvāṇaguṇānuśaṃsodāharaṇatā, artha iti yā prakṛtinirvṛteṣu sarveṣu dharmeṣu nirvikalpatā.
vyañjanam iti yā yathāyānavyavasthānadeśanā, artha iti yad dharmadhātvasaṃbhedaikanayapraveśajñānam.
vyañjanam iti yaḥ sarvāstiparityāganirdeśaḥ, artha iti yat trimaṇḍalapariśuddhijñānam.
vyañjanam iti yaḥ sarvakāyavākcittasaṃvaraśīlaśikṣādhūtaguṇasaṃlekhasamādānanirdeśaḥ, artha iti yat sarvakāyavākcittānupalambhasaṃvaraśīlaśikṣādhūtaguṇasaṃlekhasamādānapariśuddhijñānam.
vyañjanam iti yaḥ sarvavyāpādakhiladoṣakrodhopanāhamānamadadarpasamudghātakṣāntibalasauratyanirdeśaḥ, artha iti yo ’nutpattikadharmakṣāntipratilābhaḥ.
vyañjanam iti yaḥ sarvakuśalamūlasamudānayavīryārambhanirdeśaḥ, artha iti yad dheyopādeyāniśritavīryam.
vyañjanam iti yo dhyānasamādhisamāpattinirdeśaḥ, artha iti yan nirodhasamāpattipraveśajñānam.
vyañjanam iti yat sarvaśrutadharaprajñāmūlam, artha iti yad anabhilāpyārthajñānam.
vyañjanam iti yā saptatriṃśadbodhipakṣikadharmasaṃdarśanā, artha iti yā saptatriṃśadbodhipakṣikadharmanirhāraphalasākṣātkaraṇatā.
vyañjanam iti yā duḥkhasamudayamārgasatyasaṃdarśanā, artha iti yā nirodhasākṣātkaraṇatā.
vyañjanam iti yāvidyādiyāvajjarāmaraṇasaṃdarśanā, artha iti yo ’vidyānirodhayāvajjarāmaraṇanirodhaḥ.
vyañjanam iti yaḥ śamathavipaśyanāsaṃbhāranirdeśaḥ, artha iti yad vidyāvimuktijñānam.
vyañjanam iti yo rāgadveṣamohasabhāgacariteṣu sattveṣu nirdeśaḥ, artha iti yac cittavimuktyakopyajñānam.
vyañjanam iti yāvaraṇāvaraṇīyadharmāṇāṃ saṃdarśanā, artha iti yo ’nāvaraṇajñānavimokṣaḥ.
vyañjanam iti yas triratnaguṇānantavarṇanirdeśaḥ, artha iti yā buddhasya dharmakāyadarśanatā vigatarāganirodhadharmatāsaṃskṛtabuddhadharmasaṃghaguṇanirhārajñānam.
vyañjanam iti yaḥ prathamacittotpādaprabhṛti yāvad bodhimaṇḍaniṣadanād bodhisattvaguṇasaṃcayanirdeśaḥ, artha iti yaikacittakṣaṇasamāyuktayā prajñayā sarvajñatābhisaṃbodhiḥ.
samāsato yaś caturaśītidharmaskandhasahasranirdeśa idam ucyate vyañjanaṃ, yaḥ sarvasattvānāṃ śabdākṣaravyañjanair anabhilāpyārtho ’yam ucyate ’rthaḥ.
iyam ucyate ’rthapratisaraṇatā na vyañjanapratisaraṇatā.
29th akṣaya: Jñānapratisaraṇa
tatra katamad vijñānaṃ katamad jñānam?
vijñānam iti vijñānaṃ catuḥsthānam.katamāni catvāri?tad yathā vijñānanasthānāni rūpopagavedanopagasaṃjñopagasaṃskāropagasthānāni, idaṃ vijñānam.tatra katamaj jñānam? yac catuḥskandhasthitasya vijñānaskandhasya parijñānam, idam jñānam.
punar aparaṃ vijñānaṃ pṛthivīdhātuvijñānam abdhātuvijñānaṃ tejodhātuvijñānaṃ vāyudhātuvijñānam, idaṃ vijñānam; yad eteṣu caturvidheṣu dhātuṣu sthitasya vijñānasya dharmadhātvasaṃbhinnajñānam, idaṃ jñānam.
punar aparaṃ vijñanaṃ yā cakṣurvijñeyeṣu rūpeṣu vijñaptir, evaṃ śrotravijñeyeṣu śabdeṣu, ghrāṇavijñeyeṣu gandheṣu, jihvāvijñeyeṣu raseṣu, kāyavijñeyeṣu spraṣṭavyeṣu, manovijñeyadharmeṣu vijñaptir, idaṃ vijñānam; yā punar adhyātmopaśāntir bāhyāpracāro jñānapratisaraṇena na kasmiṃś cid dharme kalpanā vā na vikalpanā, idam jñānam.
punar aparam ālambanato vijñānam utpadyate manasikārato vijñānam utpadyate parikalpato vijñānam utpadyate, idaṃ vijñānam. yaḥ punar agrāho ’parāmarśo ’nupalambho ’vijñaptir akalpanā, idaṃ jñānam.
punar aparaṃ saṃskṛtapracāreṣu dharmeṣu vijñānam utpadyate, nāsti vijñānasya pracāro ’saṃskṛteṣu; yad asaṃskṛtajñānaṃ taj jñānam.
punar aparam udayavyayāśritaṃ tu vijñānam, anutpādānirodhāśritaṃ jñānam.
iyam ucyate jñānapratisaraṇatā na vijñānapratisaraṇatā.
30th akṣaya: Nītārthasūtrapratisaraṇa
tatra katame sūtrāntā nītārthāḥ, katame sūtrāntā neyārthāḥ?
ye sūtrāntā mārgāvatārāya nirdiṣṭā ima ucyante neyārthāḥ; ye sūtrāntāḥ phalāvatārāya nirdiṣṭā ima ucyante nītārthāḥ.
ye sūtrāntāḥ saṃvṛtisādhakā nirdiṣṭā ima ucyante neyārthāḥ; ye sūtrāntāḥ paramārthasādhakā nirdiṣṭā ima ucyante nītārthāḥ.
ye sūtrāntāḥ karmakāryāvatārā nirdiṣṭā ima ucyante neyārthāḥ; ye sūtrāntāḥ karmakleśakṣayāya nirdiṣṭā ima ucyante nītārthāḥ.
ye sūtrāntā saṃkleśadeśanāyai nirdiṣṭā ima ucyante neyārthāḥ; ye sūtrāntā vyavadānapariśuddhaye nirdiṣṭā ima ucyante nītārthāḥ.
ye sūtrāntāḥ saṃsārodvegakārakā nirdiṣṭā ima ucyante neyārthāḥ; ye sūtrāntā nirvāṇasaṃsārādvayāvatārā nirdiṣṭā ima ucyante nītārthāḥ.
ye sūtrāntā vicitraśabdākṣarā nirdiṣṭā ima ucyante neyārthāḥ; ye sūtrāntā gambhīrā durdṛśā duravabodhā nirdiṣṭā ima ucyante nītārthāḥ.
ye sūtrāntā bahuśabdākṣarāḥ sattvānāṃ cittasaṃtoṣaṇāya nirdiṣṭā ima ucyante neyārthāḥ; ye sūtrāntā alpaśabdākṣarāḥ sattvānāṃ cittanidhyaptikārakā nirdiṣṭā ima ucyante nītārthāḥ.
ye sūtrāntā ātmasattvajīvapoṣapuruṣapudgalamanujamanuṣyakārakavedakavicitraśabdadeśitāsvāmikasasvāmikā nirdiṣṭās ta ucyante neyārthāḥ; ye sūtrāntāḥ śūnyatānimittāpraṇihitānabhisaṃskārājātānutpādābhāvanirātmaniḥsattvanirjīvaniḥpudgalāsvāmikavimokṣamukhā nirdiṣṭās ta ucyante nītārthāḥ.
iyam ucyate nītārthapratisaraṇatā na neyārthapratisaraṇatā.
31th akṣaya: Dharmatāpratisaraṇa
tatra katamā dharmatā, katamaḥ pudgalaḥ?
yat pudgaladṛṣṭau sthitvaikān dharmān ārabhate, ayam ucyate pudgalaḥ, yat tasyāḥ pudgaladṛṣṭer ārambhaparijñānam, iyam ucyate dharmatā.
punar aparaṃ pṛthagjanaḥ pudgalaḥ,kuśalaḥ pṛthagjanaḥ pudgalaḥ,śraddhā_nusārī pudgalaḥ,dharmānusārī pudgalaḥ,aṣṭamakaḥ pudgalaḥ,srotaāpannaḥ pudgalaḥ,sakṛdāgāmī pudgalaḥ,anāgāmī pudgalaḥ,arhan pudgalaḥ,pratyekabuddhaḥ pudgalaḥ,bodhisattvḥ pudgala,ekapudgalo loka utpanno bahujanahitāya bahujanasukhāya lokānukampāyai devamanuṣyāṇāṃ mahato janakāyasyārthāya hitāya sukhāya śāstā devamanuṣyāṇāṃ buddho bhagavān ekapudgalo loka utpannaḥ,ayam ucyate pudgalaḥ.te sarve pudgalaśabdās tathāgatasya saṃvṛtipadasthānena sattvānāṃ nayārthaṃ deśitāḥ.tatra ye ’bhiniviṣṭās te ’pratisaraṇā ity ucyante.teṣāṃ pratisaraṇāvatāraṇārthaṃ bhagavatāpy uktam dharmatāṃ pratisaratu na pudgalam iti.
tatra katamā dharmatā?
tad yathā nirvikāratā,asamāropatā,niṣkriyatā,avyavadānatā,anāśrayatā,apratiṣṭhitatā,amūlakatā,sarvatra samatā,samasamatā,asamasamatā,asamasamasamatā,akalpanatā,anārambhatā,nyāmaprāptiḥ sarvadharmeṣu,atyantākāśasvabhāvalakṣaṇatā.iyam ucyate dharmatā.
tatra ye dharmatāpratisaraṇā na te kaṃcid dhātum pratisaranti.
tasmād anena dharmamukhanayapraveśena sarvadharmapratisaraṇatayā sarvadharmā dharmataiva bhavati.
iyam ucyate dharmatāpratisaraṇatā na pudgalapratisaraṇatā.
tāny ucyante, bhadanta śāradvatīputra, bodhisattvānāṃ catvāry akṣayāni pratisaraṇāni.
XI. Saṃbhāramārga
punar aparam, bhadanta śāradvatīputra, bodhisattvānāṃ puṇyajñānasaṃbhārāv apy akṣayau.
32nd akṣaya: Puṇyasaṃbhāra
tatra katamo bodhisattvānām akṣayaḥ puṇyasaṃbhāraḥ?
tad yathā dānamayaṃ puṇyakriyāvastu;śīlabhāvanāmayaṃ puṇyakriyāvastu;maitrīcittasamāpattiḥ;mahākaruṇāprayogaḥ;sarvakuśalārambhaḥ;ātmaparapāpadeśanā;sarvaśaikṣāśaikṣāṇāṃ pratyekabuddhānām prathamacittotpādikānām avaivartikānām ekajātipratibaddhānāṃ tryadhvasamudānītapuṇyānumodanāsahagataṃ puṇyakriyāvastu;sarvaśaikṣāśaikṣāṇāṃ pratyekabuddhānām prathamacittotpādikānām avaivartikānām ekajātipratibaddhānāṃ bodhicittotpādānumodanāsahagataṃ puṇyakriyāvastu;atītānām anāgatānāṃ pratyutpannānāṃ buddhānāṃ bhagavatāṃ sarvakuśalamūlānumodanāsahagataṃ puṇyakriyāvastu;sarvabuddhānāṃ sarvabodhisattvānāṃ sarvāryāṇāṃ sarvaśaikṣāśaikṣāṇāṃ dharmadānādhyeṣaṇāyuṣprataraṇādhyeṣaṇāsahagataṃ puṇyakriyāvastu;sarvakuśalamūlānumodanāpreṣaṇādhyeṣaṇākuśalamūlopacayānāṃ bodhaye pariṇāmanāsahagataṃ puṇyakriyāvastu;anutpāditabodhicittānāṃ sattvānāṃ bodhicittotpādaḥ;bodhicittotpāditānāṃ pāramitāmārgadeśanā;daridrāṇāṃ sattvānāṃ bhogasamudānayanatā;vyādhitānāṃ sattvānāṃ bhaiṣajyadānaṃ aśāṭhyopasthānatā;balena hīnānāṃ kṣāntideśanā;āpattyamrakṣatā;pāpadeśanā;tiṣṭhatāṃ parinirvṛtānāṃ ca buddhānām bhagavatāṃ sarvapūjopasthānārambhaḥ;śāstṛpremācāryopādhyāyeṣu;anargharatnaparyeṣṭyudyogo dharmeṣu;buddhaprema dharmabhāṇakeṣu;śatayojanāny api gatvā saddharmaśravaṇe ’tṛptatā;dharme ’nācāryamuṣṭiḥ;nirāmiṣadharmadānam;mahānargharatnaprema dharme;mātāpitṛparyupāsanatā;kṛtajñatā;kṛtaveditā;kṛtvānanutapyanā;atṛptatā puṇyopacayena;kāyasyākuhanatā kāyasaṃvareṇa;vāco ’kuhanatā vāgsaṃvareṇa;manaso ’kuhanatā manaḥsaṃvareṇa;brahmapuṇyaparigrahatā tathāgatacaityapratiṣṭhāpanena;lakṣaṇaparipūrir atyantayajñena;anuvyañjanaparipūrir nānākuśalamūlasaṃbhāropacayena;kāyālaṃkāro nirmāṇena;vāgalaṃkāro vāgdoṣotsarjanena;cittālaṃkāraḥ sarvasattveṣv apratihatacittena;buddhakṣetrālaṃkārabhūto ’bhijñāvikurvāṇena;dharmālaṃkārabhūto vigatarāgadharmatayā;parṣadalaṃkārabhūto ’paiśunyāpāruṣyākaukṛtyavacanena;dharmagrāhabhūta udāhṛte ’mātsaryeṇa;pramudya sādhukāradānam amoghadharmadeśanayā;nivaraṇavivarjanaḥ subhāṣitāvekṣaṇena;satkṛtya dharmaśravaṇatā nairyāṇikadharmaśravaṇatayā;bodhivṛkṣālaṃkārabhūto buddhānāṃ bhagavatāṃ vratavanānupradānena;bodhimaṇḍālaṃkārabhūto buddhānāṃ bhagavatāṃ sarvakuśalamūlapūrvaṃgamena;cyutyupapattipariśuddhiḥ sarvakarmakleśānupalepena;ratnapāṇiprāptiḥ sarvaratnapriyavastvanapekṣaparityāgena;akṣayabhogo ’kṣayanidhānapradānena;sahadarśanena sarvasattvakāntatā smitamukhāpagatabhṛkuṭyā;samatālaṃkāraprāptiḥ sarvasattveṣu samaraśmipramocanena;prabhāvyūhapramocanam aśikṣitānām anavamanyanayā;upapattipariśuddhiḥ śīlapuṇyopacayena;garbhasthānapariśuddhir āpattyapaṃsanena;devamānuṣajātir daśakuśalakarmapathapariśuddhyā;amoghavikrāntiḥ sarvānuśāsanīṣv avikalpena;sarvadharmavaśitā sarvadharmeṣv anācāryamuṣṭyā;sarvalokavaśitā pariśuddhāśayena;svabuddhakṣetrapariśuddhiḥ sattvapariśodhanena;adhyāśayapariśuddhiḥ karmavipākapratisaraṇena;udārabuddhadharmādhimuktiḥ prādeśakārāspṛhaṇena;sarvapuṇyaparigrahaḥ sarvajñatācittānutsarjanena;saptadhanaparipūriḥ śraddhāpūrvaṃgamena;buddhadharmaparigrahaḥ kāyajīvānapekṣayā;avisaṃvādaḥ sarvalokeṣu pūrvapratijñāsamuttāraṇena;sarvabuddhadharmaparipūraṇabhūtaḥ sarvakuśaladharmaparipūryā.evaṃ yair yair hetubhiḥ sarvabuddhadharmāḥ paripūryante tān tān hetūn samudānayati.ayam ucyate saṃkṣepeṇa, bhadanta śāradvatīputra, bodhisattvānām akṣayaḥ puṇyasaṃbhāro, vistareṇa kalpaṃ vā kalpāvaśeṣaṃ vā bhāṣā bhavet.
33rd akṣaya: Jñānasaṃbhāra
tatra katamo bodhisattvānām akṣayo jñānasaṃbhāraḥ?yair hetubhir yaiḥ pratyayair jñānam adhigamyate, tān hetūn tān pratyayān bodhisattvaḥ samudānayati.tatra katame hetavaḥ, katame pratyayāḥ?
yeyaṃ tīvracchandikatā jñānaparyeṣaṇāyām;nityasevanasaṃvasanaparyupāsanatā jñānādhigatānāṃ kalyāṇamitrāṇām.yat punar buddhajñānaṃ pratisarati na śrāvakapratyekabuddhajñānaṃ pratisarati.nirmāṇatā guruprema śāstṛprema teṣu kalyāṇamitreṣu.te kalyāṇamitrā enam āśayasaṃpannaṃ viditvā saṃkathāṃ jñānakathāṃ ca pratipādayanti,bhājanaṃ viditvāpratipraśrabdhā abāhyakaṃ dharmaṃ deśayanti.
sa tān dharmān śrutvā dharmasaṃbhāre yujyate, yaś ca dharmasaṃbhārayogaḥ sa evāsya jñānasaṃbhāro bhavati.tatra katamo dharmasaṃbhārayogaḥ?
yeyam alpārthatā;alpakṛtyatā;alpabhāṣatā;alpapariṣkāratā;pūrvarātrāpararātraṃ jāgarikāyogam anuyuktasya;śrutārthaparitulanatā;bhūyo bhūyaḥ paryeṣaṇatā;cittasyānavalīnatā;nīvaraṇānāṃ viṣkambhanatā;āpattiṣu niḥsaraṇajñānam;akaukṛtyatā;aparyutthānatā;pratipattisāratā;dharmanimnatā;dharmapravaṇatā;dharmaprāgbhāratā,parākramasaṃpannatā;ādīptaśiraścailopamatā jñānaparyeṣṭyā;atanmayavihāritā;aśithilaśīlatā;anikṣiptadhuratā;viśeṣagāmitā;saṃgaṇikavivarjanam;ekārāmatā;araṇyābhimukhamanaskāratā;āryavaṃsasaṃtuṣtiḥ;dhutaguṇeṣv acalanatā;dharmārāmaratiratatā;laukikamantrāsmaraṇatā;lokottaradharmaparyeṣtitā;smṛtyapramoṣatā;arthagatyanugamanatā;matyā mārgānulomatā;dhṛtyā saṃvaratā;pratyayair jñānānugamanatā;hrīrapatrāpyālaṃkāratā.jñānānugamanapāramatā;ajñānavidhamanatā;avidyāmohatamastimirapaṭalaparyavanaddhasya prajñācakṣurviśuddhiḥ;suviśuddhabuddhitā;buddhivistīrṇātā;asaṃkucitabuddhitā;aprabhinnabuddhitā;pradyotitabuddhitā;pratyakṣajñatā.
aparādhīnaguṇatā,svaguṇair amanyanatāparaguṇaparikīrtanatā;sukṛtakarmakāritā;karmavipākānuddhuratā;karmapariśuddhijñānam.
ayam ucyate, bhadanta śāradvatīputra, bodhisattvānām akṣayo jñānasaṃbhāraḥ.
punar aparaṃ jñānasaṃbhāraś caturvidhaḥ. katamac caturvidhyam?
ebhiś caturbhir dānair jñānasaṃbhāraḥ pracīyate, katamaiś caturbhis?tad yathā bhūrjamaṣipustakadānaṃ dharmabhāṇakebhyaḥ;vicitradharmāsanadānaṃ dharmabhāṇakebhyaḥ;sarvalābhasatkāraślokadānaṃ dharmabhāṇakebhyaḥ;dharmasaṃgrahaniḥśāṭhyasādhukāradānaṃ dharmabhāṇakebhyaḥ.taiś caturbhir dānair jñānasaṃbhāra upacīyate.
ebhiś caturbhir ārakṣaṇair bodhisattvānāṃ jñānasaṃbhāra upacīyate, katamaiś caturbhis?tad yathā prabhvārakṣaṇaṃ dharmabhāṇakāṇāṃ;kuśalamūlārakṣaṇaṃ;rāṣṭrajanapadārakṣaṇaṃ;hitavastvārakṣaṇaṃ.taiś caturbhir ārakṣaṇair bodhisattvānāṃ jñānasaṃbhāra upacīyate.
ebhiś caturbhir upastambhanair bodhisattvānāṃ jñānasaṃbhāra upacīyate, katamaiś caturbhis?tad yathāmiṣopastambhanaṃ dharmabhāṇakāṇāṃ;dharmopastambhanaṃ;prajñopastambhanaṃ;jñānopastambhanam.taiś caturbhir upastambhanair bodhisattvānāṃ jñānasaṃbhāra upacīyate.
ebhiḥ pañcabhir balair bodhisattvānāṃ jñānasaṃbhāra upacīyate, katamaiḥ pañcabhis?tad yathā śraddhābalam adhimuktaye;vīryabalaṃ śrutaparyeṣṭaye;smṛtibalaṃ bodhicittāsaṃpramoṣāya;samādhibalaṃ samatācittanidhyaptaye;prajñābalaṃ śrutabalāya.taiḥ pañcabhir balair bodhisattvānāṃ jñānasaṃbhāra upacīyate.
ebhiś caturbhiḥ śīlair bodhisattvānāṃ jñānasaṃbhāra upacīyate. katamaiś caturbhis?tad yathā dharmaprāmodyaśīlaṃ;dharmaparyeṣṭiśīlaṃ;dharmanidhyaptiśīlaṃ;bodhipariṇāmanāśīlam.taiś caturbhiḥ śīlair bodhisattvānāṃ jñānasaṃbhāra upacīyate.
ābhiś catasṛbhiḥ kṣāntibhir bodhisattvānāṃ jñānasaṃbhāra upacīyate, katamābhiś catasṛbhiḥ?tad yathā duruktadurāgatavacanapathakṣāntir dharmaparyeṣṭyudyogena;vāyusūryaśītoṣṇabubhūkṣāpipāsākṣāntir dharmaparyeṣṭyudyogena;upādhyāyācāryasāmīcipratipattikṣāntir dharmaparyeṣṭyudyogena;śūnyatānimittāpraṇihitadharmakṣāntir dharmaparyeṣṭyudyogena.ābhiś catasṛbhiḥ kṣāntibhir bodhisattvānāṃ jñānasaṃbhāra upacīyate.
ebhiś caturbhiḥ vīryair bodhisattvānāṃ jñānasaṃbhāra upacīyate, katamaiś caturbhis?tad yathā śravaṇavīryaṃ;dhāraṇāvīryaṃ;nirdeśavīryaṃ;pratipattivīryaṃ.taiś caturbhir vīryair bodhisattvānāṃ jñānasaṃbhāra upacīyate.
ebhiś caturbhir dhyānāṅgair bodhisattvānāṃ jñānasaṃbhāra upacīyate, katamaiś caturbhis?tad yathā vivekatā;ekāgratā;dhyānābhijñāparyeṣtir;buddhajñānapratisaraṇatā.taiś caturbhir dhyānāṅgair bodhisattvānāṃ jñānasaṃbhāra upacīyate.
ebhiś caturbhir prajñālokair bodhisattvānāṃ jñānasaṃbhāra upacīyate, katamaiś caturbhis?tad yathocchedāvihāritā;śāśvatāpraveśatā;pratītyasamutpādāvirodhatā;nairātmyakṣāntiḥ.taiś caturbhiḥ prajñālokair bodhisattvānāṃ jñānasaṃbhāra upacīyate.
ebhiś caturbhir upāyair bodhisattvānāṃ jñānasaṃbhāra upacīyate. katamaiś caturbhis?tad yathā lokānuvartanatā;dharmānuvartanatā;sattvānuvartanatā;jñānānuvartanatā.taiś caturbhiḥ upāyair bodhisattvānāṃ jñānasaṃbhāra upacīyate.
ebhiś caturbhir mārgair bodhisattvānāṃ jñānasaṃbhāra upacīyate. katamaiś caturbhis?tad yathā pāramitāmārgo;bhūmimārgo;bodhipakṣikamārgaḥ;sarvajñajñānamārgaḥ.taiś caturbhiḥ mārgair bodhisattvānāṃ jñānasaṃbhāra upacīyate.
ābhiś catasṛbhir atṛptibhir bodhisattvānāṃ jñānasaṃbhāra upacīyate. katamābhiś catasṛbhis?tad yathā śrutātṛptir;nirdeśātṛptir;vicārātṛptir;jñānātṛptiḥ.ābhiś catasṛbhir atṛptibhir bodhisattvānāṃ jñānasaṃbhāra upacīyate.
punar aparam jñānasaṃbhāro yā sarvasattvānugamanatā, sarvadharmānugamanatā.
dānataś ca jñānasaṃbhāro draṣṭavya, evaṃ śīlakṣāntivīryadhyānaprajñātaś ca jñānasaṃbhāro draṣṭavyaḥ;maitrīkaruṇāmuditopekṣātaś ca jñānasaṃbhāro draṣṭavyaḥ.
tat kasya hetor?yāvanto bodhisattvānām ārambhās te sarve jñānena niṣpadyante jñānapūrvaṃgamatvāj jñānapratisaraṇatvāt sarvajñajñānāśritatvāt.sarveṣāṃ jñānavatām upastambhaḥ,na cātra sarvamārā avatāraṃ lapsyante,tatra ca sarvāṇi bhājanāni buddhadharmāṇāṃ pratyupasthitāni, buddhādhiṣṭhānaṃ prāpnuvanti, sarvajñajñānaṃ ca prāpnuvanti.
iyaṃ jñānasaṃbhārākṣayatā.imāv ucyete, bhadanta śāradvatīputra, bodhisattvānām akṣayau puṇyajñānasaṃbhārau.
XII. Prayogamārga
punar aparaṃ, bhadanta śāradvatīputra, bodhisattvānāṃ catuḥsmṛtyupasthānabhāvanā apy akṣayāḥ.
katamāś catasraḥ?
tad yathā kāye kāyānupaśyanā smṛtyupasthānam;vedanāyāṃ vedanānupaśyanā smṛtyupasthānām;citte cittānupaśyanā smṛtyupasthānam;dharmeṣu dharmānupaśyanā smṛtyupasthānam.
34th akṣaya: Kāyasmṛtyupasthāna
tatra bodhisattvasya kāye kāyānupaśyanā smṛtyupasthānam, kathaṃ bodhisattvaḥ kāye kāyānudarśī viharati?
sa svakāye parakāye kāyānudarśī viharati, kāyasya pūrvāntam api pratyavekṣate, kāyasyāparāntam api partyavekṣate, kāyasya pratyutpannatām api pratyavekṣate:
aho batāyaṃ kāyo viparyāsasamutthito hetupratyayaniṣpanno ’vedako ’kārako ’svāmiko ’parigraho hetupratyayair utpannaḥtad yathāpi nāmemāni bāhyāni tṛṇagulmauṣadhivanāni hetupratyayair utpadyante ’vedakāny akārakāṇy asvāmikāny aparigrahāṇi, evam evāyaṃ kāyo ’pi tṛṇagulmauṣadhivanavṛkṣakuḍyapratibhāsaḥ, skandhadhātvāyatanair parigṛhīto ’vedako ’kārako ’parigraha ātmātmīyanityadhruvaśāśvatācalitānupadravāpariṇāmadharmaiḥ śūnyaḥ.nāsmin kāye ahaṃkāraḥ, aham tv anenāsāreṇa kāyena sāram abhisaṃbhotsye.katamaś ca sa sāraḥ, yo ’yaṃ tathāgatakāyaḥ.ahaṃ taṃ tathāgatakāyaṃ dharmakāyaṃ vajrakāyam abhedyakāyaṃ dṛḍhakāyaṃ sarvatra dhātuviśiṣṭakāyaṃ pratipatsye.matkāyo ’nekavidhadoṣo ’pi tu bhaved vigatasarvadoṣaṃ tathāgatakāyaṃ prāpnuyām iti.
sa pratyavekṣaṇabalena mahābhūtasamucchrayaṃ kāyaṃ prajahāty anuśaṃsadarśanatvāt:ayaṃ mayā kāyaḥ sarvasattvānāṃ kiṃkaraṇīyeṣu kṣapayitavyaḥ.tad yathāpi nāmemāni bāhyāni catvāri mahābhūtāni pṛthivīdhātur abdhātus tejodhātur vāyudhātuś ca nānāmukhair nānākārair nānārambaṇair nānāparyāyair nānopakaraṇair nānopabhogaiḥ sattvānāṃ upabhogaṃ paribhogaṃ gacchanti, evam evāham imaṃ kāyaṃ caturmahābhūtasamucchrayaṃ nānāmukhair nānākārair nānārambaṇair nānāparyāyair nānopakaraṇair nānopabhogair vistareṇa sarvasattvānām upabhogyaṃ kariṣyāmīti.sa imam arthavaśaṃ saṃpaśyan kāyaduḥkhatāṃ ca pratyavekṣate kāyaduḥkhatayā ca na parikhidyate sattvāvekṣatayā;kāyānityatāṃ ca pratyavekṣata upapatticyutibhyāṃ ca na parikhidyate;kāyānātmatāṃ ca pratyavekṣate sattvaparipācanayā ca na parikhidyate.kāyaśāntatāṃ ca pratyavekṣate śāntyupekṣāyāṃ ca na patati;kāyaśūnyatānimittāpraṇihitavivekatāṃ ca pratyavekṣate kāyaśūnyatānimittāpraṇihitavivekānte ca na patati.evaṃ kāyam anabhisaṃskārānutpādābhūtābhāvayathāvadviśuddhaṃ ca pratyavekṣate, kāyānabhisaṃskārānutpādābhūtābhāvayathāvadviśuddhānte na patati;kāyam avedakaṃ kāyam akārakaṃ kāyam asvāmikaṃ kāyam aparigrahaṃ kāyam asaṃbhinnaṃ kāyam ekarasaṃ kāyam ākāśasvabhāvaṃ kāyaṃ prakṛtiparinirvṛtaṃ ca pratyavekṣate, kāyācalākārakāsvāmikāparigrahāsaṃbhedaikarasākāśasvabhāvaprakṛtiparinirvṛtānte ca na patati.
sa kāye kāyānudarśī viharan na dravyaṃ na sāraṃ samanupaśyati;so ’dhyātmaṃ kāye kāyānudarśī viharan nāntarvāsikānāṃ kleśānām avakāśaṃ dadāti;sa bāhyaṃ kāye kāyānudarśī viharan na bāhyānugataiḥ kleśaiḥ sārdhaṃ saṃvasati.sa niṣkleśakāyaḥ pariśuddhakāyakarmā bhavati, sa pariśuddhakāyakarmā devamanuṣyeṣu lakṣaṇasvalaṃkṛtaṃ kāyaṃ prāpnoti, devamanuṣyair abhimato bhavati tasya lakṣaṇasvalaṃkṛtena kāyena.
evaṃ bodhisattvaḥ kāye kāyānudarśī viharati.
idam ucyate bodhisattvānām kāye kāyānupaśyanā smṛtyupasthānam.
35th akṣaya: Vedanāsmṛtyupasthāna
tatra bodhisattvasya vedanāsu vedanānupaśyanā smṛtyupasthānam, kathaṃ bodhisattvo vedanāsu vedanānudarśī viharati?
iha bodhisattvasyaivaṃ bhavati: yā kācid vedanā sa sarvā duḥkheti, sa vedanāsuprativedhena, jñānaprativedhena, prajñāprativedhenopaśāntiprativedhena sukhāṃ vedanāṃ vedayate, sa ca na rāgānuśayam anuśete.duḥkhayā vedanayā spṛṣṭaḥ sarvāpāyākṣaṇopapanneṣu sattveṣu mahākaruṇām utpādayati, sa ca na dveṣānuśayam anuśete.aduḥkhasukhayā vedanayā spṛṣṭo ’duḥkhāsukhāṃ vedanāṃ vedayate sa ca nāvidyānuśaya anuśete.sa vedanānugatayā smṛtyā yāṃ kāṃcid vedanām sukhāṃ vā duḥkhāṃ vāduḥkhāsukhāṃ vā vedayate, tābhyaḥ sarvābhyo vedanābhyo niḥsaraṇajñānadarśanaṃ bhāvayati.
sa sarvasattvānāṃ veditaparijñānāya saṃnāhaṃ saṃnahyati:ime sattvā na vedanāniḥsaraṇaṃ yathābhūtaṃ prajānanti, te niḥsaraṇājñānena sukhayā vedanayā spṛṣṭā anunīyante, duḥkhayā vedanayā spṛṣṭā dviṣanty aduḥkhāsukhayā vedanayā spṛṣtā muhyante.ahaṃ tu prajñājñānasamāyuktayā vedanayā sarveṣāṃ vedanānām ucchedopāyakauśalyena mahākaruṇāsaṃgṛhītena kuśalamūlasaṃbhāreṇa ca teṣāṃ sattvānāṃ sarvavedanānirākaraṇāya dharmaṃ deśayāmīti.
punaḥ kasmād vedanety ucyate?apratividdhā vedanā duḥkhaṃ bhavati, jñānena pratividdhā vedanā sukhaṃ bhavati.tatra katamo jñānapratividdhāyā vedanāyāḥ sukhabhāvaḥ?iha nāsty ātmā vā sattvo vā jīvo vā jantur vā poṣo vā puruṣo vā pudgalo vā manujo vā mānavo vā yenāpi vedanā bhavaty;abhiniveśo vedanā,parigraho vedanā,upādānaṃ vedanā,upalambho vedanā,viparyāso vedanā,vikalpo vedanā,dṛṣtyanuśayo vedanā,cakṣuḥsaṃjñā vedanā,evaṃ śrotraghrāṇajihvākāyamanaḥsaṃjñā vedanā,rūpasaṃjñā vedanā,evaṃ śabdagandharasaspraṣṭavyadharmasaṃjñā vedanā.yac cakṣūrūpasaṃsparśapratyayajaṃ sukham vā duḥkhaṃ vāduḥkhāsukhaṃ veyaṃ vedanā,evaṃ śrotraśabdasaṃsparśapratyayair ghrāṇagandhasaṃsparśapratyayair jihvārasasaṃsparśapratyayaiḥ kāyaspraṣṭavyasaṃsparśapratyayair yā punar manodharmasaṃsparśapratyayajā vedanā sukhā vā duḥkhā vāduḥkhāsukhā veyaṃ vedanā.
punar aparaṃ paryāya ekaiva vedanā yeyaṃ cittavijñāptiḥ;dve vedane ya ime ’dhyātmakā bāhyakā ca;tisro vedanā yā imā atītavijñaptir anāgatavijñaptiḥ pratyutpannavijñāptiḥ;catasro vedanā yeyaṃ caturdhātuvijñāptiḥ;pañca vedanā yo ’yaṃ pañcaskandhamanasikāraḥ;ṣaḍ vedanā yo ’yaṃ ṣaḍāyatanaparikalpaḥ;sapta vedanā yā imāḥ saptavijñānasthitayaḥ;aṣṭau vedanā ya ime ’ṣṭamithyāprayogāḥ;nava vedanā ya ime nava sattvāvāsāḥ;daśa vedanā ya ime daśākuśalakarmapathāḥ.
iyaṃ vedanāyāḥ sarvatovṛttir;yāvad upalambhas tāvad manasikāro,yāvan manasikāras tāvat parikalpo,yāvān parikalpas tāvatī vedanā.tenāpramāṇānāṃ sattvānāṃ vedanā apramāṇāḥ.
tatra vedanāsv anudarśinā viharatā bodhisattvena sarvasattvānāṃ vedanānām utpādasthitibhaṅgajñānam utpādayitavyam.
yat sarvasattvānāṃ vedanānām utpādasthitibhaṅgānāṃ kuśalākuśalavedanājñānam, idam ucyate bodhisattvānāṃ vedanāsu vedanānupaśyanā smṛtyupasthānam.
36th akṣaya: Cittasmṛtyupasthāna
tatra katamad bodhisattvasya citte cittānupaśyanā smṛtyupasthānam?yā tasya bodhisattvasya bodhicittāsaṃpramoṣatā smṛtyārakṣaṇatāvikṣiptatā.
sa cittam evaṃ pratyavekṣate:cittam utpannaṃ bhagnavilīnam anavasthitam, nāpy adhyātmam avasthitaṃ nāpy bahirdhā cyutaṃ nobhayam antareṇopalabhyate.yan me prathamam utpannaṃ bodhicittaṃ tat kṣīṇaniruddhaṃ cyutāntarhitam adeśastham apradeśasthaṃ tan na prajñapituṃ śakyate.yaiś cittair bodhaye kuśalamūlāḥ samudānītās tāny api kṣīṇaniruddhāni cyutāntarhitāny adeśasthāny apradeśasthāni tāny api na prajñāpayituṃ śakyante.yaiś cittais te kuśalamūlā bodhaye pariṇāmitās tāny api tatsvabhāvāni tallakṣaṇāni.cittaṃ na cittena jñāyate, cittaṃ na cittena dṛśyate, cittaṃ na cittena pratisaṃdadhāti.
tatra katamac cittam?yenāham anuttarāṃ samyaksaṃbodhim abhisaṃbhotsya iti.yad bodhicittaṃ tat kuśalamūlacittena sārdhaṃ na saṃvasati, tat punaḥ kuśalamūlacittaṃ pariṇāmacittena sārdhaṃ na saṃvasati.iti pratyavekṣate.
yadi bodhisattva evaṃ pratyavekṣamāno nottrasyen na saṃtrasyen na saṃtrāsam āpadyeta, citte cittānudarśī viharet.
punas tasyaivaṃ bhavati:atigambhīraḥ pratītyasamutpādo hetuphalāvipraṇāśatayākiṃ cāpi cittadharmataivaṃ bhavet sarvadharmā hetupratyayādhīnā nirīhā niśceṣṭā asvāmikā aparigrahāḥ.tān yathecchaṃ viṭhapayeyam, viṭhapanāyāṃ mayā yogaḥ karaṇīyaḥ, iyaṃ ca cittadharmatā na vihātavyā.
tatra katamā cittadharmatā, katamā viṭhapanā?
māyopamaṃ cittam iha nāsti dātā kaścaneyam ucyate cittadharmatā,yat punaḥ sarvasvaṃ parityajya sarvabuddhakṣetrapariśuddhaye pariṇāmayatīyam ucyate viṭhapanā.
svapnopamaṃ cittam praśāntalakṣaṇam iyam ucyate cittadharmatā,yat punaḥ śīlaśikṣādhūtaguṇabodhisaṃbhāropacayaṃ sarvajñatāyai pariṇāmayatīyam ucyate viṭhapanā.
pratibhāsopamaṃ cittam ādyapariniṣpannam iyam ucyate cittadharmatā,yat punaḥ sarvakṣāntisauratyam anutpattikadharmakṣāntiparipūraye pariṇāmayatīyam ucyate viṭhapanā.
marīcyupamaṃ cittam viviktam atyantavivekatayeyam ucyate cittadharmatā,yat punaḥ sarvakuśalamūlavīryārambhān sarvabuddhadharmaparipūraye pariṇāmayatīyam ucyate viṭhapanā.
arūpi cittam anidarśanam apratihatam avijñāptikam iyam ucyate cittadharmatā,yat punaḥ sarvadhyānavimokṣasamādhisamāpattayo buddhasamādhiprāptaye pariṇāmayatīyam ucyate viṭhapanā.
agrāhyaṃ cittam animittam anidarśanam anavasthitam iyam ucyate cittadharmatā,yat punaḥ sarvapraśnapadaprabhedasaṃdarśanajñānaṃ buddhajñānaparipūraye pariṇāmayatīyam ucyate viṭhapanā.
anārambaṇaṃ cittam notpadyata iyam ucyate cittadharmatā;yat punaḥ sarvabuddhadharmaprāpaṇatayā sarvakuśalamūlārambaṇaṃ cittam upasaṃharatīyam ucyate viṭhapanā.
ahetukaṃ cittam notpadyata iyam ucyate cittadharmatā,yat punaḥ sarvabodhipakṣikadharmahetoś cittam utpādayatīyam ucyate viṭhapanā.
ṣaḍviṣayavimuktaṃ cittam notpadyata iyam ucyate cittadharmatā,yat punaḥ sarvabuddhadharmaviṣayahetoś cittam abhinirharatīyam ucyate viṭhapanā.
citte cittānudarśī viharan bodhisattvo ’bhijñāprāptaye cittam upacarati;so ’bhijñāprāptena cittena sarvasattvānāṃ cittacaritāni prajānāti.jñatvā caivaṃsvabhāvena dharmaṃ deśayati.citte cittānudarśī viharan bodhisattvo mahākaruṇāprāptaye cittam upacarati, so mahākaruṇāprāptena cittena sarvasattvaparipācanena na parikhidyate.citte cittānudarśī viharan bodhisattvo na cittakṣayāya cittam utpādayati nāpi cittanirodhāya,samsārasrotasaḥ kuśalamūlasaṃyojaneṣu cittam abhinirharati.tena cittasmṛtijñānenābhūtānutpādānirodhaniyāmapraveśadharme sthito ’pi na śrāvakapratyekabuddhabhūmau patati.yāvat kadācit sarvabuddhadharmaparipūraṇāc cittasaṃtānam upacarati;ekakṣaṇasamāyuktayā prajñayānuttarāṃ samyaksaṃbodhim abhisaṃbudhyate.
idam ucyate bodhisattvānāṃ citte cittānupaśyanā smṛtyupasthānam.
37th akṣaya: Dharmasmṛtyupasthāna
tatra katamad bodhisattvasya dharme dharmānupaśyanā smṛtyupasthānam?
tān āryaprajñācakṣuṣā paśyati dharmān na cāntarā muhyati yāvad bodhimaṇḍaniṣadanāt.
dharme dharmānudarśī viharan bodhisattvo nālpataram api dharmaṃ samanupaśyati yaḥ śūnyatāvimukta ānimittavimukto ’praṇihitavimukto ’nabhisaṃskāravimukto ’nutpādavimukto ’bhāvavimukto ’vastuvimuktaḥ, dharme dharmānudarśī viharan bodhisattvo nālpataram api dharmaṃ samanupaśyati yaḥ pratītyasamutpādavimuktaḥ.
dharme dharmānudarśī viharan bodhisattvo dharmam eva paśyati nādharmaṃ paśyati.
tatra katamo dharmaḥ?
tad yathā nairātmyārtho niḥsattvārtho nirjīvārtho niḥpudgalārtho ’nucchedārtho ’śāśvatārtho ’bhavārtho ’vibhavārthaḥ, tatrocyate dharmaḥ.
tatra katamo ’dharmaḥ?
tad yathātmadṛṣṭiḥ sattvadṛṣtir jīvadṛṣtiḥ pudgaladṛṣtir ucchedadṛṣtiḥ śāśvatadṛṣṭir bhavadṛṣṭir vibhavadṛṣṭiḥ, ayam ucyate ’dharmaḥ.
evaṃ ca sarvadharmā dharmāḥ, sarvadharmā adharmāḥ.tat kasya hetoḥ?śūnyatānimittāpraṇihitapratyavekṣayā sarvadharmā dharmāḥ,ahaṃkāramamakāradṛṣtyabhiniveśena sarvadharmā adharmāḥ.
tathā dharme dharmānudarśī viharan bodhisattvo na kaṃcid dharmaṃ samanupaśyati, yato na buddhadharmā yato na bodhir yato na mārgo yato na mokṣo yato na niḥsaraṇam.sa sarvadharmā niḥsaraṇam iti viditvā sattveṣv anāvaraṇaṃ nāma mahākaruṇāsamādhimukhaṃ samāpadyate.sa sarvadharmeṣu sarvakleśeṣu ca kṛtrimasaṃjñāṃ pratilabhate:niḥkleśā ete dharmā naite sakleśāḥ.tat kasya hetoḥ?tathā hy ete nītārthe samavasaranti,nāsti kleśānāṃ saṃcayo na rāśībhāvo na dveṣabhāvo na mohabhāvaḥ.eṣām eva kleśānām avabodhād bodhir, yatsvabhāvaś ca kleśās tatsvabhāvā bodhir.ity evaṃ smṛtim upasthāpayann api na kiṃcid upasthāpayati prasthāpayati vyavasthāpayati.
tāṃ dharmatāṃ sthitāṃ prajānāti, tasmād dharmadhātuḥ sthitir ucyate.yasmin sthāne sthito dharmadhātus tatra sattvadhātur api sthitaḥ;yasmin sthāne sthitaḥ sattvadhātus tatrākāśadhātur api sthitaḥ.tasmāt sarvadharmā ākāśasadṛśāḥ.
dharme dharmānudarśī viharan bodhisattvo buddhadharmeṣu samavasarati, sa sarvadharmān api buddhadharmān adhimucyate.sa kṣayajñānam utpādayann api saṃskṛtaṃ na kṣapayati.anutpādajñānaṃ cābhinirharati,sa sattvānāṃ dṛṣṭim utpādayann apy anutpādāntaṃ na jahāti.
dharmasmṛtyupasthānam iti tasyāṃ sarvadharmāṇāṃ smṛtau viharati.yāvantaḥ śrāvakānāṃ pratyekabuddhānāṃ bodhisattvānāṃ samyaksaṃbuddhānāṃ ca dharmā dharmaprajñaptayaś ca, teṣāṃ tasyāṃ dharmāṇāṃ smṛtau viharati.
yāvad aparāntād api tayā smṛtyā na vismarati na saṃpramoṣayati,tasyāṃ sarvadharmāṇāṃ niravaśeṣasmṛtau viharan yāvad aparāntād api tayā smṛtyā na vismarati na saṃpramoṣayati.dharme dharmānupaśyanā smṛtyupasthānam ity apramāṇanirdeśapadam etat,sarvatogocarasarvabuddhadharmasamavasaraṇasarvasattvasaṃtarpaṇasarvamāraparājayasvayaṃbhujñānagatipadam etat.
idam ucyate bodhisattvasya dharme dharmānupaśyanā smṛtyupasthānam.
tā ucyante, bhadanta śāradvatīputra, bodhisattvānāṃ catasro ’kṣayāḥ smṛtyupasthānabhāvanāḥ.
38th-41st akṣaya: Catuḥsamyakprahāṇa
punar aparaṃ, bhadanta śāradvatīputra, bodhisattvānāṃ catvāri samyakprahāṇāny apy akṣayāṇi, katamāni catvāri?
tad yathā anutpannānāṃ pāpakānām akuśalānāṃ dharmāṇām anutpādāya cchandaṃ janayati vyāyacchate, vīryam ārabhate, cittaṃ pragṛhṇāti samyak pradadhāti.
utpannānāṃ pāpakānām akuśalānāṃ dharmāṇāṃ prahāṇāya cchandaṃ janayati vyāyacchate, vīryam ārabhate, cittaṃ pragṛhṇāti, samyak pradadhāti.
anutpannānāṃ kuśalānāṃ dharmāṇām utpādāya cchandaṃ janayati vyāyacchate, vīryam ārabhate, cittaṃ pragṛhṇāti, samyak pradadhāti.
utpannānāṃ kuśalānāṃ dharmāṇāṃ sthitaye, bhāvanāyai, bhūyobhāvanatāyā avipraṇāśāya ’saṃpramoṣāya suparipūrṇāya cchandaṃ janayati vyāyacchate, vīryam ārabhate, cittaṃ pragṛhṇāti samyak pradadhāti.
anutpannānāṃ pāpakānām akuśalānaṃ dharmāṇām anutpādāya cchandaṃ janayatīdaṃ yoniśomanasikārasyādhivacanam.vyāyacchate vīryam ārabhata itīdaṃ yoniśomanasikārānutsargasyādhivacanam.cittaṃ pragṛhṇāti samyak pradadhātītīdaṃ yoniśaḥ pratyavekṣaṇatāyā adhivacanam.
tat kasya hetor? yoniśaḥprayogaḥ pāpakānām akuśalānāṃ dharmāṇām asamudācāraḥ.
tatra katame pāpakā akuśalā dharmāḥ? yo ’yaṃ śīlavipakṣaḥ samādhivipakṣaḥ prajñāvipakṣaḥ.
tatra katamaḥ śīlavipakṣaḥ? yeyaṃ śīlavipannatā yāni cānyāni punaḥ kānicid anyāny api śīlavipattikarāṇi yāni śīlaskandhasya vipakṣāya saṃvartante, ayam ucyate śīlavipakṣaḥ.
tatra katamaḥ samādhivipakṣaḥ? yeyam ācāravipannatā yāni cānyāni punaḥ kānicid anyāny api cittavikṣepakarāṇi yāni samādhiskandhasya vipakṣāya saṃvartante, ayam ucyate samādhivipakṣaḥ.
tatra katamaḥ prajñāvipakṣaḥ? yeyaṃ dṛṣṭivipannatā yāni cānyāni punaḥ kānicid anyāny api dṛṣṭivipattikarāṇi paryutthānāvaraṇanivaraṇāni yāni prajñāskandhasya vipakṣāya saṃvartante, ayam ucyate prajñāvipakṣaḥ.
ima ucyante pāpakā akuśalā dharmāḥ.
yoniśomanasikāro yo naivaṃrūpāṇāṃ pāpakānām akuśalānaṃ dharmāṇām utpādāvakāśaṃ dadātīdam ucyate prathamaṃ samyakprahāṇam.
yat punar utpannānāṃ pāpakānām akuśalānām dharmāṇāṃ prahāṇāya cchandaṃ janayati vyāyacchate, vīryam ārabhate, cittaṃ pragṛhṇāti, samyak pradadhātīti tad yoniśomanasikārasyādhivacanam.
tat kasya hetor? nāsti teṣāṃ pāpakānām akuśalānāṃ dharmāṇāṃ citte rāśībhāvaḥ, adeśasthā apradeśasthāḥ prajñapayitum aśakyāḥ.
yat teṣāṃ pāpakānam akuśalānāṃ dharmāṇāṃ cittasamudācārāṇāṃ prahāṇajñānam:yair hetubhir yair ārambaṇaiḥ śubhākāre rāgaḥ pratighākāre dveṣo vāvidyākāre moho votpadyate, teṣv aśubhayoniśomanasikāreṇa rāgaṃ śamayati, maitryā dveṣaṃ, pratītyasamutpādāvatāreṇa mohaṃ śamayati;yad eteṣāṃ kleśānāṃ śamanam idam ucyate prahāṇam.
vyavahāraṃ gṛhītvā, paramārthatas tatra yan na kaṃcit prahātavyaṃ dharmam upalabhate sarvadharmasamatāpratyakṣatayā, tenocyate samyakprahāṇam.
idam ucyate dvitīyaṃ samyakprahāṇām.
yat punar anutpannānāṃ kuśalānāṃ dharmāṇām utpādāya cchandaṃ janayati vyāyacchate, vīryam ārabhate, cittaṃ pragṛhṇāti samyak pradadhātīti tad apramāṇanirdeśapadam.
tat kasya hetor? ye dharmā bodhisattvena samudānayitavyās te ’pramāṇāḥ.tatra cchandaḥ sarvakuśaladharmāṇāṃ mūlaṃ,vīryaṃ sarvakuśaladharmāṇāṃ samudānayaḥ,cittasamādāpanena sarvakuśaladharmān upādatte.teṣu kuśaleṣu dharmeṣu vicārayati pravicinoti.
idam ucyate tṛtīyaḥ samyakprahāṇām.
yat punar utpannānām kuśalānāṃ dharmāṇāṃ sthitaye bhāvanāyai bhūyobhāvanatāyā avipraṇāśāya suparipūrṇāya cchandaṃ janayati vyāyacchate vīryam arabhate cittaṃ pragṛhṇāti samyak pradadhātīti tad bodhipariṇāmitasya kuśalamūlasyādhivacanam.
tat kasya hetor? bodhipariṇāmitasya kuśalamūlasya nāntarāsti vipraṇāśo yāvad bodhimaṇḍaparyantāt.tat kasya hetos? tathā hi taṃ kuśalamūlaṃ traidhātukāniśritam.yat traidhātukaniśritaṃ kuśalamūlaṃ tasya parikṣayaḥ; yat traidhātukāniśritaṃ sarvajñātāpariṇāmitaṃ kūśalamūlaṃ tasya nāntarāsti kaścit kṣayo yāvad bodhimaṇḍaparyantāt.
idam ucyate bodhisattvasya caturthaṃ samyakprahāṇām.
tāny ucyante, bhadanta śāradvatīputra, bodhisattvānāṃ catvāry akṣayāṇi samyakprahāṇāni.
42nd-45th akṣaya: Caturṛddhipāda
punar aparaṃ, bhadanta śāradvatīputra, bodhisattvānāṃ caturṛddhipādā apy akṣayāḥ.
katame catvāraḥ? tad yathā chando vīryaṃ cittaṃ mīmāṃsā.
teṣāṃ mūlāśrayasthānaṃ maitrīkaruṇopekṣāmuditāś catvāry apramāṇāni.sa ebhir apramāṇair āsevitair bhāvitair bahulīkṛtaiś cittakarmaṇyatāṃ prāpnoti.
sa cittakarmaṇyatāprāptaḥ prathamaṃ dhyānaṃ samāpadyata evaṃ dvitīyam evaṃ tṛtīyam evaṃ caturtham api samāpadyate.sa dhyānaprāptaḥ kāyacittalaghutāṃ prāpnoti.
sa kāyacittalaghutāsamanvāgato ’bhijñāpraveśam abhinirharati.so ’bhijñāpraveśābhinirhārasamanvāgataś chandaso vīryād vā cittād vā mīmāṃsāyā varddhipādān utpādayati.
tatra cchando yā teṣu dharmeṣv abhimukhatā;vīryaṃ yā teṣāṃ dharmāṇāṃ pratipattiḥ;cittaṃ yā teṣu dharmeṣu pratyavekṣā;mīmāṃsā yat teṣu dharmeṣu kauśalyam.
sa ṛddhipādābhinirhāraiḥ samudānayati, tasmād ucyata ṛddhipādaḥ.tatra cchandasā viṭhapayati, vīryeṇa pūrayati, cittena vyavasthāpayati, mīmāṃsayā pravicinoti.
tatra bodhisattvānām ṛddhipādā ādhimokṣikā anabhisaṃskārāḥ,svacittotpādena ādhipateyatā yathecchāgamanatā,sukṛtaparikarmatā,atyantamūlapratiṣṭhitatā,sarvatracāritā,yathāmārutāpratihatatā,ākāśaparyantatā.
ta ucyante, bhadanta śāradvatīputra, bodhisattvānāṃ catvāro ’kṣayā ṛddhipādāḥ.
45th-50th akṣaya: Pañcendriya
punar aparaṃ, bhadanta śāradvatīputra, bodhisattvānāṃ pañcendriyāṇy apy akṣayāṇi.
tatra katamāni pañcendriyāṇi? śraddhendriyaṃ vīryendriyaṃ smṛtīndriyaṃ samādhi_andriyaṃ prajñendriyam.
tatra katamac chraddhendriyam?yayā śraddhayā caturo dharmān abhiśraddadhāti.
katamāṃś caturaḥ?tad yathā saṃsārāvacārīṃ laukikīṃ samyagdṛṣṭiṃ śraddadhāti, sa karmavipākapratiśaraṇo bhavati: yad yat karma kuśalaṃ vā pāpakaṃ vā kariṣyāmi tasya tasya karmaṇo vipākaṃ pratyanubhaviṣyāmīti, sa jīvitahetor api pāpaṃ karma na karoti.
bodhisattvacārikām abhiśraddadhāti, taccaryāpratipannaś cānyatra yāne spṛhaṃ notpādayati.
paramārthanītārthaṃ gambhīrapratītyasamutpādanairātmyaniḥsattvanirjīvaniṣpoṣaniṣpudgalavyavacāraśūnyatānimittāpraṇihitalakṣaṇān dharmān śraddadhāti, sarvadṛṣtikṛtāni ca nānuśete.
sarvabuddhadharmān balavaiśāradyaprabhṛtīṃś ca śraddadhāti, śraddhāya ca vigatakathaṃkathas vigatakāṃkṣo tān buddhadharmān samudānayati.
idam ucyate śraddhendriyam.
tatra katamad vīryendriyam?
yān dharmān śraddhendriyeṇa śraddadhāti, tān dharmān vīryendriyeṇa samudānayatīdam ucyate vīryendriyam.
tatra katamat smṛtīndriyam?
yān dharmān vīryendriyeṇa samudānayati, tān dharmān smṛtīndriyeṇa na vipraṇāśayatīdam ucyate smṛtīndriyam.
tatra katamat samādhīndriyam?
yān dharmān smṛtīndriyeṇa na vipraṇāśayati, tān dharmān samādhīndriyeṇaikāgrīkarotīdam ucyate samādhīndriyam.
tatra katamat prajñendriyam?
yān dharmān samādhīndriyeṇaikāgrīkaroti, tān dharmān prajñendriyeṇa pratyavekṣate pratividhyati; yad eteṣu dharmeṣv aparapratyayajñānaṃ pratyātmajñānam, idam ucyate prajñendriyam.
evam imāni pañcendriyāṇi sahitāny anuprabaddhāni sarvabuddhadharmān paripūrayanti vyākaraṇabhūmiṃ cāpy ayanti.tad yathāpi nāma, bhadanta śāradvatīputra, pañcabāhyendriyābhijñā yāvan na garbhāvakrāntānāṃ sattvānāṃ puruṣendriyaṃ vā strīndriyaṃ vābhinivṛttaṃ tāvan na vyākurvanti; evam eva buddhā bhagavanto ’pi yāvan na bodhisattvā ebhiḥ pañcalokottarendriyaiḥ samanvāgatās tāvan nānuttarāṃ samyaksaṃbodhiṃ vyākurvanti.
imāni, bhadanta śāradvatīputra, bodhisattvānāṃ pañcākṣayāṇīndriyāṇi.
51st-55th akṣaya: Pañcabala
punar aparaṃ, bhadanta śāradvatīputra, bodhisattvānāṃ pañca balāny apy akṣayāṇi.
tatra katamāni pañca balāni? śraddhābalaṃ vīryabalaṃ smṛtibalaṃ samādhibalaṃ prajñābalam.
tatra katamac chraddhābalam?
yeyam adhimuktiḥ, śraddhā, anavamṛdyatā.yady api māraḥ pāpīyān buddharūpeṇa tam upasaṃkramyānyatamānyatamadharmanidhyānādhimukter vivecayed vicchandayen, na śakyaṃ śraddhādhimukto bodhisattvas tasmāc chraddhābalād uccālayituṃ vā kampayituṃ votthāpayituṃ vā.
idam ucyate śraddhābalam.
tatra katamad vīryabalam?
yaṃ yaṃ vīryārambham ārabhate, yeṣu yeṣu kuśaladharmeṣu prayujyate, teṣu teṣu balotpādadṛḍhatāṃ prāpnoti.na śakyaṃ sadevalokenāpi tadbalotpādaprayukto bodhisattvo yāvan na tasyāḥ sthiter uttīrṇas tatroccālayituṃ vā kampayituṃ votthāpayituṃ vā.
idam ucyate vīryabalam.
tatra katamat smṛtibalam?
sa yatra yatra dharmasmṛtisthitau cittaṃ sthāpayen na śakyaṃ kaiścit kleśais tasmāt kṣiptuṃ;tena tasya smṛtibalotpādena sarve kleśā nihatāḥ;sā bodhisattvasya smṛtiḥ sarvakleśair anavamardanīyā.
idam ucyate smṛtibalam.
tatra katamat samādhibalam?
yā sarvasaṃgaṇikāvivekaniśritacaryā:sa śabdavacanapathair nirdeśayen na tu tasya prathamasya dhyānasya śabdakaṇṭakā apy āvaraṇaṃ kuryuḥ;sa kuśalavitarkavicāraṃ caren na tu tasya dvitīyasya dhyānasyāvaraṇaṃ bhavet;sa prītisaumanasyajāto ’pi na tu tasya tṛtīyasya dhyānasyāvaraṇaṃ bhavet;sa sarvasattvaparipācanāya saddharmaparigrahaṇāya nopekṣako bhaven na tu tasya caturthasya dhyānasyāvaraṇaṃ bhavet.sa taiś caturbhir dhyānair viharan na śakyaṃ dhyānavipakṣair dharmair api damayitum.
sa na tyajet samādhisthānaṃ samādhivaśena tu nopapadyate.
idam ucyate samādhibalam.
tatra katamat prajñābalam?
yal laukikalokottaradharmeṣv adamyajñānam.janmani janmani tasya sarvaśilpakarmavidyāmantrabalasthānāny anācāryakam abhimukhībhavanti, yāval loke varaṃ duṣkaraṃ duṣprasahaṃ durlabhaṃ tad bodhisattvasyābhimukhībhavati.yat punar yair yair lokottaradharmair lokātikramas tāṃś ca bodhisattvas tasya prajñājñānabalotpādenānubudhyate.sadevamanuṣyāsuralokenānavamardanīyam idam ucyate prajñābalam.
tāny ucyante, bhadanta śāradvatīputra, bodhisattvānāṃ pañcākṣayāṇi balāni.
XIII. Darśanamārga
56th-62nd akṣaya: Saptabodhyaṅga
punar aparaṃ, bhadanta śāradvatīputra, bodhisattvānāṃ saptabodhyaṅgāny apy akṣayāṇi.
tatra katamāni sapta bodhyaṅgāni?
tad yathā smṛtisaṃbodhyaṅgaṃ, dharmapravicayasaṃbodhyaṅgaṃ vīryasaṃbodhyaṅgaṃ prītisaṃbodhyaṅgaṃ praśrabdhisaṃbodhyaṅgaṃ samādhisaṃbodhyaṅgam upekṣāsaṃbodhyaṅgam.
tatra katamat smṛtisaṃbodhyaṅgam?
yayā smṛtyā dharmān pratividhyati, dharmeṣu pratyavekṣaṇatā, dharmeṣu vicāro, dharmeṣu sarvatragatā, dharmeṣv cintā, dharmeṣv anugamatā, sa tayā smṛtyā dharmāṇāṃ svalakṣaṇaṃ pratividhyati.
tatra katamad dharmāṇāṃ svalakṣaṇam?sarvadharmāḥ svalaksaṇena śūnyāḥ.
yenaivaṃsmṛtyavabodha, idam ucyate smṛtisaṃbodhyaṅgam.
tatra katamad dharmapravicayasaṃbodhyaṅgam?
yac caturaśītidharmaskandhapravicayajñānam.ye dharmā yathā yathā pravicetavyā nītārthaś ca nītārtho, neyārthaś ca neyārthaḥ, saṃvṛtyarthaś ca saṃvṛtyarthaḥ, paramārthaś ca paramārthaḥ, saṃkeṭaś ca saṃkeṭo, viniścitaś ca viniścitaḥ, tān tān dharmān tathā pravicinoti.
idam ucyate dharmapravicayasaṃbodhyaṅgam.
tatra katamad vīryasaṃbodhyaṅgam?
yo ’syāṃ smṛtāv āsu ca dharmapravicayaprītipraśrabdhisamādhyupekṣāsu pragrahotsāhabalaparākramāvaivartikatācchandānubhāvānikṣiptadhuratāmārgābhisamayārtham udyogaidam ucyate vīryasaṃbodhyaṅgam.
tatra katamat prītisaṃbodhyaṅgam?yayā dharmaprītyā dharmaprasādena dharmaprāmodyena cittasyānavalīnatā śraddhā cchandikatā, yayā dharmaprītyā kāyasya cittasya ca praśrabdhir bhavati kleśavidhamanatā ca.
idam ucyate prītisaṃbodhyaṅgam.
tatra katamat praśrabdhisaṃbodhyaṅgam?
yayā kāyapraśrabdhyā cittapraśrabdhyā kleśaśamanena vinīvaraṇatā śamathapraveśālambanacittasthāpanā.
idam ucyate praśrabdhisaṃbodhyaṅgam.
tatra katamat samādhisaṃbodhyaṅgam?
yena samāhitacittena dharmajñānam abhisaṃbudhyate, nāsamāhitacittena;yena samāhitacittena tān dharmān abhisaṃbudhyate, nāsamāhitacittena.na tāni dṛṣṭyanuśayaparyutthānāni tyaktvāpy abhisaṃbudhyate,anyatra sarvadharmasamatayā sarvadharmāsaṃbhedanatayā sarvadharmasamatām abhisaṃbudhyate.
idam ucyate samādhisaṃbodhyaṅgam.
tatra katamad upekṣāsaṃbodhyaṅgam?
yad idaṃ sukhadaurmanasyabhāgīyadharmāparyādattacittatā;lokadharamāsaṃhāryatā utkūlanikūlāśrayāprakampanatā;avyābādhatā;asaṃhāryatā;ananunayatā apratihatatā,āryasatyamārgānukulatā.
idam ucyata upekṣāsaṃbodhyaṅgam.
tāny ucyante, bhadanta śāradvatīputra, bodhisattvānāṃ saptākṣayāṇi bodhyaṅgāni.
XIV. Bhāvanāmārga
63rd-70th akṣaya: āryāṣṭāṅgamārga
punar aparaṃ, bhadanta śāradvatīputra, bodhisattvānāṃ mārgo ’py akṣayaḥ.
tatra katamo bodhisattvānāṃ mārgaḥ?
mārga ity āryāṣṭāṅgamārgas:tad yathā samyagdṛṣtiḥ samyaksaṃkalpaḥ samyagvāk samyakkarmāntaḥ samyagājīvaḥ samyagvyāyāmaḥ samyaksmṛtiḥ samyaksamādhiḥ.
tatra katamā samyagdṛṣṭiḥ?
yeyam āryalokottarā,nātmadṛṣtisamutthitāna sattvajīvapoṣapuruṣapudgalamanujamānavakārakavedakadṛṣtisamutthitā;na śāśvatocchedadṛṣtisamutthitā;na bhavavibhavadṛṣṭisamutthitā;na kuśalākuśalāvyākṛtadṛṣṭisamutthitā,yāvan na saṃsāranirvāṇadṛṣṭisamutthitā;iyam ucyate samyagdṛṣtiḥ.
tatra katamaḥ samyaksaṃkalpaḥ?
yena saṃkalpena rāgadveṣamohāḥ kleśāḥ saṃbhavanti, tān saṃkalpān na saṃkalpayati;yaiḥ saṃkalpaiḥ śīlasamādhiprajñāvimuktivimuktijñānadarśanaskandhāḥ saṃbhavanti, tān saṃkalpān saṃkalpayati;ayam ucyate samyaksaṃkalpaḥ.
tatra katamā samyagvāk?
yayā vācā nātmānaṃ paridahate nāpi parān;nātmānaṃ parikliśyati nāpi parān;nātmānaṃ vyābādhate nāpi parān;yayā vācāryamārgaṃ samyak pratipadyate;tayā samāhitayuktayā vācā samanvāgatatā,iyam ucyate samyagvāk.
tatra katamaḥ samyakkarmāntaḥ?
yac ca kṛṣṇaṃ karma, na tat kṛṣṇavipākaṃ karmābhisaṃskaroti;yac ca śūklaṃ karma, tat śuklavipākam api karmābhisaṃskaroti;yac ca kṛṣṇaśuklaṃ karma, na tāni kṛṣṇaśuklavipākabhūtāni karmāṇy apy abhisaṃskaroti;yac cākṛṣṇam aśuklaṃ karma, tan nirvipākam api karmaṇā karmakṣayabhūtaṃ karmābhisaṃskaroti.sa karmapratisaraṇaḥ samyakkarmāntayukta iti.ayam ucyate samyakkarmāntaḥ.
tatra katamaḥ samyagājīvaḥ?
yāryavaṃśadhūtaguṇasaṃlekhānutsṛjanatā;akuhanatālapanatānaiṣpeśikatā;subhāratā supoṣatā;ācāraśīlabhadratā;paralabheṣv anīrṣyatā, ātmalabheṣu saṃtuṣṭiḥ, anavadyatā, āryānujñātājīvaḥ.ayam ucyate samyagājīvaḥ.
tatra katamaḥ samyagvyāyāmaḥ?
yo vyāyāmo viparītair nāryair anujñātaḥ, sa rāgadveṣamohakleśānuśayakārako vyāyāmo ’niṣṭaḥ;yo vyāyāmaḥ samyagāryamārgasatyāvatārakas tasya nirvāṇagamanamārgārpitasya vyāyāmasyānugamanatā;ayam ucyate samyagvyāyāmaḥ.
tatra katamā samyaksmṛtiḥ?
yā smṛtiḥ sūpasthitā,aprakampyā,ṛjukā,akuṭilā,saṃsāradoṣādīnavadarśinī,nirvāṇamārganāyikā,smṛtir medhāryamārgāsaṃpramoṣatā.iyam ucyate samyaksmṛtiḥ.
tatra katamaḥ samyaksamādhiḥ?
samyaktve samatā yā sarvadharmasamatā;yasmin samādhau sthitvā sarvasattvapramokṣaṇāya samyaktvaniyāmāvakrāntir ayam ucyate samyaksamādhiḥ.punar yā tasmin bodhisattvasamādhau sthitvā sarvasattvapramokṣaṇāya samyaktvaniyāmāvakrāntir ayam ucyate samyaksamādhiḥ.
ayam atītānām anāgatānāṃ pratyutpannānāṃ buddhānāṃ bhagavatāṃ mārgaḥ,taṃ bodhisattvo ’bhisaṃbudhya darśayati deśayati prakāśayati samādāpayaty ārocayati vācayati jñāpayati vijñāpayati prajñāpayati pravartayati vivarati vibhajaty uttānīkaroti saṃprakāśayati.
ayam ucyate, bhadanta śāradvatīputra, bodhisattvānām akṣayo mārgaḥ.
XV. Tatprayoga
punar aparaṃ, bhadanta śāradvatīputra, bodhisattvānāṃ śamathavipaśyane ’py akṣaye.
71st akṣaya: Śamatha
tatra katamā śamathākṣayatā?
yā cittasya śāntiḥ praśantir upaśāntiḥ;avikṣepakendriyasamyamaḥ;anuddhatatā anunnahanatā;amukharatā;acapalatā;acañcalatā;saumyatā,guptatā,ājāneyatā,karmaṇyatā,ekāgratā,ekāramatā,saṃgaṇikāvivarjanatā,vivekaratiḥ,kāyavivekaś,cittāvibhramaḥ,araṇyamukhamanasikāratā,alpecchatā,anabhilāṣatā,abahvicchatā,saṃtuṣṭiḥ,ājīvapariśuddhiḥ,cāritrasaṃpannatā,īryāpathaguptiḥ,kālajñatā,velājñatā,asamayajñatā,mātrajñatā,subhāratā,supoṣatā,pratisaṃkhyānabalenānunnāmāvanāmanatā,duruktadurāgatavacanapathādhivāsanatā.
yogābhimukhacittotpādaḥ,pratisaṃlayanābhiratiḥ,dhyānāṅgamanasikāratā,maitryutpādaḥ,karuṇābhinirhāraḥ,muditāsthāpanā,upekṣābhāvanā.
prathamadhyānaṃ dvitīyadhyānaṃ tṛtīyadhyānaṃ caturthadhyānam ākāśānantyāyatanaṃ vijñānānantyāyatanam akiṃcanyāyatanaṃ naivasaṃjñānāsaṃjñāyatanaṃ saṃjñaveditanirodha imā navānupūrvasamāpattaya ucyate śamathaḥ.
evaṃ śamathasaṃbhārā aprameyāḥ; yas teṣu śamathasaṃbhāreṣv udyogo ’yam ucyate ’kṣayaḥ śamathaḥ.
72nd akṣaya: Vipaśyanā
tatra katamā bodhisattvānāṃ vipaśyanākṣayatā?
yaḥ prajñābhāgīyo bhāvanāmārgaḥ;dharmeṣu nirīhajñānaṃ;nairātmyaniḥsattvanirjīvaniḥpoṣaniḥpudgalajñānaṃ;skandheṣu māyādarśanajñānaṃ;dhātuṣv āśīviṣadarśanajñānam;āyataneṣu śūnyagrāmadarśanajñānaṃ;satyeṣu supratividdhadarśanajñānaṃ;pratītyasamutpādāviruddhadarśanajñānaṃ;sarvadṛṣṭivigatadarśanajñānaṃ;hetuphalavipākāvipraṇāśadarśanajñānaṃ;phalaprāptisākṣātkriyāpratyavekṣādarśanajñānaṃ;samyaktvāvakrāntidarśanajñānaṃ vipaśyaneti.
vipaśyaneti dharmāṇāṃ samyagdarśanaṃ,dharmāṇāṃ yathābhūtadarśanaṃ,dharmāṇāṃ tattvadarśanaṃ,dharmāṇām ananyathātvadarśanaṃ,dharmāṇām śūnyānimitta-apraṇihitadarśanaṃ,dharmāṇām anabhisaṃskārayathājātānutpādābhāvayathābhūtaviśuddhivivekadarśanaṃ,dharmāṇām nirīhaniḥceṣṭāsvāmikāparigrahāsaṃbhedaikarasākāśasvabhāvaprakṛtiparinirvṛtidarśanaṃ.
vipaśyaneti,nāpi bhāvākāraṃ paśyatināpy abhavākāraṃ paśyati;nāpy utpādasthitibhaṅgākāraṃ paśyati;nāpy ālambananimittākāraṃ paśyati.na sa paśyann api kiṃcit paśyati,yadā nāsti paśyanā tadā paśyati;vipaśyanayā ca na paśyan nāpy apaśyan paśyati.yadaivaṃ paśyati tadā samyaktvaṃ paśyati, samyaktvapaśyanayā vipaśyanākauśalyaṃ prāpnoti.tatra bodhisattvo vipaśyanayaivaṃ paśyann apy anabhisaṃskāre na patati, kuśalamūlābhisaṃskārāc ca nottiṣṭhati.
ayam ucyate bodhisattvānām akṣayā vipaśyanā.
amū, bhadanta śāradvatīputra, bodhisattvānām akṣaye śamathavipaśyane.
XVI. Vyākaraṇaprāpti
punar aparaṃ, bhadanta śāradvatīputra, bodhisattvānāṃ dhāraṇīpratibhāne ’py akṣaye.
73rd akṣaya: Dhāraṇī
tatra katamā dhāraṇyakṣayatā?
dhāraṇīti yā pūrvakuśalamūlopacayayā smṛtyā caturaśīter dharmaskandhānāṃ dhāraṇatādhāraṇatāsaṃpramoṣatā samyagādhāraṇatā.iyam ucyate dhāraṇī.punar dhāraṇīti yayā sarvabuddhabhāṣitādhāraṇatā sarvabodhisattvapratyekabuddhaśrāvakasattvabhāṣitādhāraṇatā sarvasubhāṣitāśeṣādhāraṇatā.yam ucyate dhāraṇī.yadā sa kalpāntaravyativṛtto vā janmāntaravyativṛtto ’pi vā na tat tasya bodhisattvasya dhāraṇīsmṛtijñānaṃ praṇaśyate na pramuṣyate.sarvadharmān āryaprajñācakṣuṣā karatalāmalakavat paśyati.iyam ucyate ’kṣayā dhāraṇī.
74th akṣaya: Pratibhāna
tatra katamat pratibhānākṣayatā?
pratibhānam iti yad idam apratihatapratibhānam,anācchedyapratibhānam,asaṃhāryapratibhānam,asaṃmūḍhapratibhānam,aśupratibhānaṃ,prītipratibhānaṃ,śīghrapratibhānam,acañcalapratibhānaṃ,tīkṣṇapratibhānaṃ,kṣiprapratibhānam.
tat tasya pratibhānaṃ karmavipākapariśodhitaṃ,buddhādhiṣṭhitaṃ,devaparigṛhītam,akṣūṇavyākaraṇam,amoghadharmadeśakaṃ,nirvāṇamārgagamanam;sa evaṃ pratibhānasaṃpanno bhavati.
yāvanto rūpapratibhāsās tāvanto ’pi tasya bodhisattvasya sūtragāthādeśanāyāṃ pratibhānapratibhāsāḥ;yāvanti rutānuravaṇāni tāvanto ’pi tasya sūtragāthāvyākyhāne pratibhānapratibhāsāḥ.idaṃ deśayāmīdaṃ nirdeśayāmīti na kalpayati.anabhisaṃskāro ’pi yāṃ yāṃ parṣadaṃ vopasaṃkramati, yadi kṣatriyaparṣadaṃ vā, yadi brāhmaṇaparṣadaṃ vā, yadi vaiśyaparṣadaṃ vā, yadi gṛhapatiparṣadaṃ vā, yadi śramaṇaparṣadaṃ vā, yadi cāturmahārājaparṣadaṃ vā, yadi trāyāstriṃśatparṣadaṃ vā, yadi yāmaparṣadaṃ vā, yadi tuṣitaparṣadaṃ vā, yadi nirmāṇaratiparṣadaṃ vā, yadi paranirmitavaśavartiparṣadaṃ vā, yadi māraparṣadaṃ vā, yadi brahmaparṣadaṃ vā, tasyāṃ tasyāṃ tasyānābhogatayā sarvasattvaśraddhendriyeṣu dharmaḥ pratibhāti.sa ākāṃkṣamāno yāvaj janmāntaraṃ kalpāntaraṃ nottiṣṭhann apratihato dharmaṃ deśayati.iyaṃ ca tasya dharmadeśanā niryāti tatkarasya samyagduḥkhakṣayāya.
idam ucyate bodhisattvānām akṣayaṃ pratibhānam.
amū, bhadanta śāradvatīputra, bodhisattvānām akṣaye dhāraṇīpratibhāne.
XVII. Tatprāptivyavasthāpanā
75th – 78th akṣaya: Dharmoddāna
punar aparaṃ, bhadanta śāradvatīputra, bodhisattvānāṃ catvāri dharmoddānāny apy akṣayāṇi.
katamāni catvāri?
tad yathānityāḥ sarvasaṃskārā iti bodhisattvānām akṣayanirdeśajñānapraveśaḥ;duḥkhāḥ sarvasaṃskārā iti bodhisattvānām akṣayanirdeśajñānapraveśaḥ;anātmānaḥ sarvadharmā iti bodhisattvānām akṣayanirdeśajñānapraveśaḥ;śāntaṃ nirvāṇam iti bodhisattvānām akṣayanirdeśajñānapraveśaḥ.
tatra katamad anityārthaḥ?
abhavārtho ’saṅgārtho na tu bhavavināśārthaḥ;anityārtho hi dharmanairātmyaḥ, tatra nāsti vināśaḥ kaścana svabhāvaviviktatvāt.
ayam anityārthaḥ.
tatra katamo duḥkhārthaḥ?
aratyartho duḥkhārthaḥ,ratikṣayārtho duḥkhārthaḥ,apraṇihitārtho duḥkhārthaḥ,duḥkhaśabdaprakāśanārtho duḥkhārthaḥ,ākāśaprabhāvanārtho duḥkhārthaḥ.
ayaṃ duḥkhārthaḥ.
tatra katamo ’nātmārthaḥ?
ātmātyantānātmā,yad anātmārthaṃ tad riktaṃ tucchaṃ vaśikaṃ śūnyam,śūnyārthas tv anātmārthaḥ.
ayam ucyate ’nātmārthaḥ.
tatra katamaḥ śāntārthaḥ?
śāntaṃ na śāntyā śāntaṃ bhavati, śāntam eva śāntam,nāpy aśāntaṃ śāntyā śāntaṃ bhavati.yac chāntārthaṃ sā sarvanimittopaśāntir,idaṃ śāntam iti;śāntaṃ nirvāṇam.
ayam ucyate śāntārthaḥ.
ime, bhadanta śāradvatīputra, bodhisattvānām akṣayāṇi dharmoddānāni.
XVIII. Pratyekabodhi
79th akṣaya: Ekāyano Mārgaḥ
punar aparaṃ, bhadanta śāradvatīputra, bodhisattvānām ekāyano mārgo ’py akṣayaḥ.
tatra katama ekāyano mārgaḥ?
ekāyane mārge bodhisattvā aparapratyayāḥ.ekāyano mārga ity:eko bodhisattvo ’dvitīyo ’sahāyo ’nuttarāyāṃ samyaksaṃbodhau saṃnāhaṃ saṃnahyati.svavīryānubhavabalaparigṛhītenādhyāśayenāparāvakāśasvayaṃkārī svabalabalodgataḥ sa evaṃ dṛḍhasaṃnāhaṃ saṃnaddho:yat kiṃcit sarvasattvānāṃ pariprāpayitavyaṃ bhaviṣyati, tad ahaṃ pariprāpayiṣyāmiyat sarvāryāḥ sarvanavayānasaṃprasthitā bodhisattvāḥ pariprāpayiṣyanti tad ahaṃ pariprāpayiṣyāmi.
na mama dānaṃ sahāyakam, ahaṃ punar dānasya sahāyah;na mama śīlakṣāntivīryadhyānaprajñāḥ sahāyakā, ahaṃ punaḥ śīlakṣāntivīryadhyānaprajñānāṃ sahāyaḥ;
nāhaṃ pāramitābhir upasthātavyo mayā punaḥ pāramitā upasthātavyāḥ.nāhaṃ saṃgrahavastubhir upasthātavyo, mayā punaḥ saṃgrahavastūny upasthātavyāni;nāhaṃ sarvakuśalamūlair upasthātavyo, mayā punaḥ sarvakuśalamūlāny upasthātavyāni.
yeṣu evaṃdharmeṣv asahāyasvayaṃkāryaparāvakāśena ekākinā mayādvitīyenāsahāyena vajramaye mahīmaṇḍale sthitena sabalaṃ savāhanaṃ māraṃ dharṣayitvaikacittakṣaṇasamāyuktayā prajñayānuttarā samyaksaṃbodhir abhisaṃboddhavyā.iti so ’bhisaṃbudhyate.
asāv ucyate, bhadanta śāradvatīputra, bodhisattvānām akṣaya ekāyano mārgaḥ.
XIX. Dharmacakrapravartana
80th akṣaya: Upāya
punar aparaṃ, bhadanta śāradvatīputra, bodhisattvānām upāyo ’py akṣayaḥ.
tatra katama upāyaḥ?
upāyo yena bodhisattvaḥ sarvabuddhadharmān viṭhapayaty utthāpayati.
bodhisattvasya sarvakuśaladharmopasthānam upāyaḥ;āśayanidhyaptir upāyaḥ;anupacchinnaprayoga upāyaḥ;adhyāśayena viśiṣṭadharmakāma upāyaḥ;dānena sarvapāramitāparipūrir upāyaḥ;śīlena sarvajanmaparigraha upāyaḥ;kṣāntyā bodhaye kāyavāgmano’laṃkāratopāyaḥ;vīryeṇa pravṛttisthityudyoga upāyaḥ;dhyānena dhyānavyāvartanajñānam upāyaḥ;prajñayāsaṃskṛtaprahāṇa upāyaḥ;maitryātrāṇatrāṇatopāyaḥ;karuṇayā saṃsārākuṃsanatopāyaḥ;muditayā priyāpriyādhivāsanatopāyaḥ;upekṣayā sarvakuśalamūlopacaya upāyaḥ;divyena cakṣuṣā buddhacakṣuḥprāptir upāyaḥ;divyena śrotreṇa buddhaśrotraprāptir upāyaḥ;paracittajñānenendriyavarāvarajñānaprāptir upāyaḥ;pūrvanivāsānusmṛtyā tryadhvāsaṅgajñānam upāyaḥ;ṛddhividhijñānena tathāgatarddhiprāptir upāyaḥ;sattvāśayapraveśa upāyaḥ;caritalakṣaṇaprajñānam upāyaḥ;uttīryāvataraṇam avatīryottaraṇam upāyaḥ;niṣkleśatvena saṃkleśa upāyaḥ;bhāram apahṛtya bhāravahanatopāyaḥ;parimāṇāparimāṇadeśanopāyaḥ;aparimāṇaparimāṇadeśanopāyaḥ;mṛdvindriyeṣūttānīkaraṇam upāyaḥ;kālākālajñatopāyaḥ;mārge kumārgagamanena kumārgasthitānāṃ sattvānāṃ samyagmārgapratiṣṭhāpanopāyaḥ;alpād bahulīkaraṇaṃ bahor apramāṇīkaraṇam upāyaḥ;bhinnānāṃ sattvānāṃ pratisaṃdhānam upāyaḥ;mṛdumadhyādhimātreṣu viharatīty upāyaḥ;nirvāṇayogāt saṃsārayoge patatīty upāyaḥ;mukto bandhanaṃ paryeṣata ity upāyaḥ;jñeyaṃ kṣapayann api na jñeyakṣaye patatīty upāyaḥ;sarveryāpathān vikṣipann api neryāpathān parijahātīty upāyaḥ;sattve ’vekṣā na śīlam upāyaḥ;saṃgraheṇa dṛṣṭisaṃniśrayo na vigraheṇopāyaḥ;nirghoṣa upāyaḥ;trilokagocara upāyaḥ;trayāṇāṃ vimokṣamukhānām prāptilakṣaṇā caryopāyaḥ;anāryajanasaṃsṛṣṭir nāryajanasaṃsṛṣṭir upāyaḥ;nirvāṇaparāgdṛk saṃsārābhimukha upāyaḥ;māragocare niṣkleśābhāsa upāyaḥ;sarvataḥ sarvaṃ na sarvataḥ sarvam upāyaḥ.
ayam ucyate, bhadanta śāradvatīputra, bodhisattvānām akṣaya upāyaḥ.
ime, bhadanta śāradvatīputra, bodhisattvānām aśītir akṣayāḥ, eṣv akṣayeṣu sarvabuddhadharmā antarbhūtāḥ saṃgṛhītāḥ.
XX. Parindanā
asminn akṣayadharmamukhaparivarte ’kṣayamatinā bodhisattvena nirdiśyamāne ’ṣṭāsaptatyāḥ prāṇaśatasahasrāṇām anuttarāyāṃ samyaksaṃbodhau cittāny utpāditāni, dvāpañcaśataś ca bodhisattvasahasrāṇām anutpattikadharmakṣāntiḥ pratilabdhā.
sarvāvatī ca sā parṣad asya dharmaparyāyasya pūjanāya puṣpāvalibhiḥ puṣpacchattraiḥ puṣpakarṇikābhir nānāvarṇagandhikābhir bhagavantam akṣayamatiṃ ca bodhisattvam abhiprakirati sma.
devāś coparivihāyasi gāyanta udānam udānayanti sma:
yā buddhānāṃ bhagavatāṃ koṭinayutaśatasahasrāsaṃkhyeyakalpasaṃpāditānuttarā saṃyaksaṃbodhiḥ, sākṣayamatinā bodhisattvenāsmin dharmaparyāye ’kṣayākāreṇa nirdiṣṭā.ye sattvā imam akṣayamukhaparivartaṃ dharmaparyāyaṃ śroṣyanti, śrutvā cādhimokṣyanti likhiṣyanty udgrahiṣyanti dhārayiṣyanti vācayiṣyanti paryavāpsyanti parebhyaś ca vistareṇa saṃprakāśayiṣyanti, te ’nayākṣayatayā samanvāgatā bhaviṣyanti.
atha bhagavān svakāyād avatāryāṃśukam akṣayamataye bodhisattvāya dharmāchādanārtham anuprayacchati sma:
sādhu sādhu, kulaputra, subhāṣitas tvayāyaṃ dharmaparyāyas, tvayā tathāgato ’numodate!yā tvayā madanumodanā gaṅgānadīvālukāsamā buddhā bhagavanto ’pi tayānumodate.
athākṣayamatir bodhisattva idam aṃśukaṃ dvābhyāṃ hastābhyāṃ gṛhītavān mūrdhny upasthāpyedam avocat:
atha ratnaduṣyāṇi ratnacchattrāṇi ratnapatākā ratnadāmakā ratnajaṭāmāṃsayo ratnaracitapaṭṭadāmāno daśabhyo digbhya āgacchanto dṛśyante.
idaṃ bhagavatkāyayācitaṃ caityaṃ sadevamanuṣāsurakasya lokasya bhavatu!āgatya te ’kṣayamater bodhisattvasya kāyam abhicchādayām āsuḥ, tebhyo ratnaduṣyebhyo ratnacchattrebhyo ratnapatākebhyo ratnajaṭāmāṃsīdāmabhyo ghoṣo niścacāra:
sādhu sādhv, akṣayamate, subhāṣitas tvayākṣayamate, ’kṣayamukhaparivartaḥ. tvatsubhāṣitasyānumodāmahe.
athāyuṣmāñ śāradvatīputra bhagavantam idam avocat:
kuto, bhagavann, āgatāni tāni ratnaduṣyāṇi ratnacchattrāṇi ratnapatākā ratnajaṭāmāṃsīdāmānaḥ, kuta evaṃrūpo ghoṣo niścarati?
bhagavān āha:
asmin śāradvatīputrākṣayamatau bodhisattve pūrvabodhisattvacaryāṃ carati ye sattvā anuttarāyāṃ samyaksaṃbodhau paripācitās te ’dhunā daśadikṣu lokadhātuṣv anuttarāṃ samyaksaṃbodhim abhisaṃbuddhāḥ.tais tathāgatair akṣayamataye bodhisattvāya kṛtajñatākṛtaveditādhāreṇāsya kulaputrasya bhūtaguṇā udīritā, asya ca mahāsaṃnipātadharmaparyāyasya pūjanāyemāni dharmācchādanāni parityaktāni.
sarvāvatī sā parṣad akṣayamater bodhisattvasya sumahāprāmodyaprītimānanām utpādyedaṃ vacanam avocat:
lābhā naḥ sulabdhā yad vayam akṣayamater bodhisattvasya darśanaṃ vandanaṃ pūjanaṃ paryupāsanam asya ca dharmaparyāyasaya śravaṇaṃ labhāmahe.sulabdhalābhās te sattvā ye ’kṣayamater bodhisattvasya nāmadheyaṃ śroṣyanti, kiṃ punar vādo ya imaṃ pratyakṣaṃ māṃsacakṣuṣā drakṣyantīmaṃ ca dharmaparyāyaṃ śroṣyanti, śrutvā cādhimokṣyanti likhiṣyanty udgrahiṣyanti dhārayiṣyanti vācayiṣyanti paryavāpsyanti parebhyaś ca vistareṇa saṃprakāśayiṣyanti!
atha bhagavāṃs tasyāḥ parṣadaḥ subhāṣitenānumodamāna āyuṣmantaṃ śāradvatīputram āmantrayate sma:
kulaputrā vā, śāradvatīputra, kuladuhitāro vā bodhisattvayānikā ye kalpāyuṣpramāṇasthityā buddhānāṃ bhagavatāṃ dānaṃ datvā, sarveṣu śīlavratasamādāneṣu śikṣamāṇāḥ, sarvasattvānāṃ duṣkṛtāny api kṣamamāṇā, ādīptaśiraścailvīryārabdhā viharanta, ekāgradhyānavantaḥ, prajñāviśeṣakuśalā api, na bhāṣiṣye ’haṃ paripūritās teṣāṃ pāramitā anena dharmaparyāyeṇa virahitānām.kulaputrā vā, śāradvatīputra, kuladuhitāro vā bodhisattvayānikā ya imaṃ dharmaparyāyaṃ śroṣyanti, śrutvā cādhimokṣyanti likhiṣyanty udgrahiṣyanti dhārayiṣyanti vācayiṣyanti paryavāpsyanti parebhyaś ca vistareṇa saṃprakāśayiṣyanti bhāvanāyogena prayokṣyante, teṣāṃ bhāṣiṣye ’haṃ pāramitāḥ paripūritās, te kṣipram anuttarāṃ samyaksaṃbodhim abhisaṃbhotsyante.
tat kasya hetoḥ?yo bodhisattvaḥ, śāradvatīputremaṃ dharmaparyāyaṃ prakāśayati parebhyaś ca vistareṇa saṃprakāśayaty, asau tasya dānapāramitāparipūriḥ. tat kasya hetoḥ? tad yathā dharmadānaṃ tad dānānām agryam.
bodhicittāsaṃpramoṣeṇa ye ’smin dharmaparyāye ’bhiyuktāḥ śīlavratasaṃvarā, iyaṃ tasya śīlapāramitāparipūriḥ. tat kasya hetoḥ? sarvabodhisattvaśīlaśikṣā asmin dharmaparyāye paridīpitāḥ.
yāsmin dharmaparyāya upadiṣṭā bodhisattvakṣāntir na sā sarvasattvair api śākyā kampayitum. yā sarvadharmānugatā kṣāntir asau kṣāntipāramitānām agryā.
yad asya dharmaparyāyasya prapāthadeśanāprayogabhāvanākāyavākcittavīryam asau tasya vīryapāramitā.
yāsmin dharmaparyāye cittanidhyaptir avikṣiptaikāgranidhyaptir asau tasya dhyānapāramitānām agryā.
yad asmin dharmaparyāye nirdiśyamāne pratyakṣajñānam aparapratyayajñānaṃ pravicayajñānaṃ pratipattijñānam asau tasya prajñāpāramitānām agryā.
evaṃ, śāradvatīputrāsmin dharmaparyāye prayukto bodhisattvo ’lpakṛcchreṇaiṣāṃ ṣaṭpāramitānāṃ bhāvanāṃ paripūrayiṣyati.tāḥ, śāradvatīputrānena dharmaparyāyeṇaivaṃ veditavyāḥ.yasya bodhisattvasyāyaṃ dharmaparyāyaḥ kāyagato vā bhaviṣyati pustakagato vā, sarvabuddhadharmās tasya karatalagatā jñātavyāḥ.mahābhūtā yady anyathābhūtā api na tasya bodhisattvasya bodhir vikriyeta.tat kasya hetoḥ?iyaṃ, śāradvatīputrāvaivartikānāṃ bodhisattvānāṃ mudrā, te ca bodhisattvās tāṃ mudrāṃ samavasareyuḥ.ye tasyā mudrāyāḥ pratisāriṇas te sarvabuddhadharmapratisāriṇaḥ.
atha catvāro mahārājānaḥ sabalaparivārā bhagavatkṛtāñjalayo ’bhivandanaṃ kṛtvā bhagavantam idam avocant:
vayaṃ, bhagavaṃś, catvāro mahārājāno bhagavataḥ srotaāpannāḥ śrāvakāḥ.vayaṃ, bhagavan, ye kulaputrā vā kuladuhitāro vāsya dharmaparyāyasya dhārakās teṣāṃ bhṛtyopasthāyakān protsāhayiṣyāmaḥ;vayaṃ, bhagavaṃs, teṣu dharmabhāṇakeṣu śāstṛsaṃjñām utpādayiṣyāmaḥ.tat kasya hetoḥ? sarvayānā, bhagavann, ata utpannāḥ.
atha śakro devānām indro bhagavantam idam avocat:
vayaṃ, bhagavan, bhagavato bahuśatasahasradharmaparyāyān srutvāpy evaṃrūpaḥ suniścitadharmārtho nirdeśo nāsmābhiḥ kadācic chrutapūrvaḥ.dharmaparyāyo ’yaṃ, bhagavan, yatra yatra grāme vā nagare vā nigame vā janapade vā rājadhānyāṃ vā bhāṣyeta prakāśyeta, tatra tatrāhaṃ trayastriṃçair devaiḥ saha dharmaśravaṇāya gamiṣyāmi, teṣāṃ ca dharmabhāṇakānāṃ dharmarakṣāṃ kariṣyāmi.teṣāṃ kulaputrāṇāṃ na kuto ’pi bhayaṃ bhaved, vigataparṣadbhayāṇāṃ cāsmin dharmaparyāye praviṣṭānāṃ parebhyaś ca vistareṇa prakāśayatāṃ vīryabalasthāmautsukyapratibhānasmṛtimatyadhigamaṃ pradāsyāmi.
bhagavān āha:
sādhu sādhu, kauśika, yas tvaṃ teṣāṃ dharmabhāṇakānāṃ rakṣāṃ kariṣyasi; dharmabhāṇakaparigraheṇa, kauśika, saddharmaḥ parigṛhyate, saddharmaparigraheṇa sarvasattvāḥ parigṛhyate.
atha brahmā sahāṃpatir bhagavantam idam avocat:
ahaṃ, bhagavan, brahmakāyikair devaiḥ saha dhyānaprītisukhaṃ tyaktvā yatra yatrāyaṃ dharmaparyāyaḥ pracareta, tatra tatra tasya dharmaparyāyasya śravaṇāya gamiṣyāmi.tatra te dharmabhāṇakāś caturbhir nimittair brahmā sahāṃpatir brahmakāyikair devaiḥ saha dharmaśravaṇāyehāgata iti jñāsyanti.katamāni catvāri?mahāprabhādarśanam,divyagandhāghrāṇam,teṣāṃ dharmabhāṇakānāṃ niruktanirvacanapadānusaṃdhātavyapadānusaṃdhyasaṃpramoṣasmṛtipratibhānam,teṣām api parṣadam avikṣiptacittadharmādaramanasikāreṇa dharmaśravaṇam.taiś caturbhir nimittair brahmā sahāṃpatir brahmakāyikair devaiḥ sārdham ihāgato jñātavyaḥ.
atha mārāḥ pāpīyān bhagavantam idam avocat:
anena dharmaparyāyeṇa, bhagavan, sarvāṇi mama balāni savāhanāni durbalīkṛtāni.tat kasya hetoḥ? yo bodhisattvo, bhagavann, imaṃ dharmaparyāyaṃ śroṣyati, tenaiva sa bodhisattvo vyākṛto ’nuttarāyāṃ samyaksaṃbodhau.yatra buddhakṣetre, bhagavan, sa bodhisattvaḥ pratiṣṭhitaḥ, sa eva buddha iti jñātvayaḥ.mānamadadarpo me, bhagavann, akṣayamater bodhisattvasyāsya ca dharmaparyāyasya tejorāśinā balādhānena ca nihataḥ.teṣāṃ dharmabhāṇakānaṃ rakṣāvaraṇaguptiṃ pratijānāmi, yatrāyaṃ dharmaparyāyaḥ pracareta tatra na cittotpādamātreṇāpy antarāyakaraṇāya gamiṣyāmi.
atha khalu bhagavān āyuṣmantam ānandam āmantrayate sma:
udgṛhiṣva tvam, ānandemaṃ dharmaparyāyaṃ vācaya paryavāpnuhi saddharmacirasthitihetoḥ.
ānanda āha:
udgṛhīto me, bhagavann, ayaṃ dharmaparyāyaḥ, na śakyā ma imaṃ dharmaparyāyaṃ vistarīkartuṃ yathā bodhisattvānāṃ mahāsattvānām.
bhagavān āha:bhāvena mandīkurv, ānandāsya dharmaparyāyasya vistaravibhāgāya.asyāṃ parṣadi ye bodhisattvā asya dharmaparyāyasya daśadikṣu vistarīkartāraḥ saddharmaparigrāhakāḥ saṃnipatitā avasthitāḥ.
atha daśa bodhisattvakoṭayaḥ saddharmaparigrahāya bhagavantam idam avocan:
vayaṃ, bhagavann, imaṃ mahāsaṃnipātaparivartaṃ dharmaparyāyaṃ daśadikṣu lokadhātuṣu niravaśeṣataḥ pūrayiṣyāmo vistarīkariṣyāmaḥ.asyāṃ ca sahāyāṃ lokadhātau maitreyo bodhisattvo mahāsattvaḥ saddharmaparigrahāya saddharmarakṣaṇāyemaṃ dharmaparyāyaṃ vistarīkariṣyati.bhagavatparinirvāṇāt paścime kāle paścimāyāṃ pañcaśatyāṃ yeṣām ayaṃ dharmaparyāyo bodhisattvānāṃ śravaṇapatham āgamiṣyaty udgrāhiṣyate dhāryiṣyate vācyiṣyate prakāśyiṣyate, te maitreyasya bodhisattvasyādhiṣṭhānādhiṣṭitā veditavyāḥ.
atha khalu bhagavāṃs tān saddharmaparigrahakān bodhisattvān āmantrayate sma:
sādhu sādhu, satpuruṣā, yathā yūyam adhunā mama purataḥ saddharmaparigrahe samutthitās tathā yūyaṃ gaṅgānadīvālikopamānāṃ bhagavatāṃ purataḥ saddharmaparigrahe samutthitāḥ.
atha khalv akṣayamatir bodhisattvo mahāsattvo bhagavantam idam avocat:
mandabuddhyā me, bhagavan, mayāsya dharmaparyāyasyārthapadākṣarāṇy aparipūritāni, bhagavantam imāṃś cākṣayadharmasamanvāgatān bodhisattvān mahāsattvān ahaṃ kṣamayeyam.
bhagavān āha:
nāsti skhalitam, akṣayamate, ’nāvaraṇapratisaṃvitprāptānāṃ bodhisattvānām arthe vā dharme vā niruktau vā pratibhāne vā, na cāsti nirodhe skhalitam.evaṃrūpeṣu dharmeṣu gatiṃgatā ye te satpuruṣā viniścitabhūtārthaprāptāḥ.tvam, akṣayamate, catasṛṣu pratisaṃvitsu paramapāramitāprāpto vaśitāprāpto ’smin mahāyāne ’parapratyayo viniścayaparamapāramitāprāptaḥ.nāsty, akṣayamate, tadbhūmiprāptānāṃ bodhisattvānāṃ kiṃcit kāyasya skhalitaṃ vā vācaḥ skhalitaṃ vā cittasya skhalitaṃ vā, sarve te jñānapūrvaṃgamaiḥ kāyavākcittakarmabhiḥ samanvāgatāḥ.tvām, akṣayamate, bahavo buddhakoṭinayutaśatasahasrā dharmadeśanayā samanusmariṣyanti.madvidhā, akṣayamate, tvatsādṛśakān satpuruṣān atyantataḥ kṣamāmahe.
atha khalv āyuṣmān ānando bhagavantam idam avocat:ko nāmāyaṃ, bhagavan, dharmaparyāyam, kathaṃ cainaṃ dhārayiṣyāmi?
bhagavān āha:
ato ’kṣayamatinirdeśo nāmānanda, tvam imaṃ dharmaparyāyaṃ dhāraya, akṣayārthapadākṣaranirdeśaś ca mahāsaṃnipātaparivartaś cākṣayamatiparivartaś cāpi nāma dhāraya.tvam, ānandemaṃ mahāsaṃnipātaparivartaṃ dharmaparyāyam udgṛhṇīyā atha śatasahasraguṇaṃ dharmasmṛtibalaprabhāvādhānaṃ prāpto bhaviṣyasi, parebhyaś copadiśeḥ sarvatra buddhakṛtyena sattvānāṃ pratyupasthito bhaviṣyasi.
idam avocad bhagavān, āttamanās te sarve bodhisattvagaṇā, akṣayamatiś ca bodhisattvo mahāsattva, āyuṣmāṃś ca śāradvatīputras, te ca bhikṣavaḥ, sā ca sarvāvatī parṣat, sadevamānuṣāsuragandharvaś ca loko bhagavato bhāṣitam abhyanandann iti.
śatasahasramahāsaṃnipātād akṣayamatinirdeśo mahāyānasūtraḥ samāptaḥ.